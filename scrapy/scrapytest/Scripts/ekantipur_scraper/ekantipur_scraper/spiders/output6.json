[
{"title": null, "url": null, "summary": null, "source": "current-news-block", "Time": null, "Author": null, "Content": ["काठमाडौँ — नेपाली सेनाका उच्च अधिकारीहरूको उमेर विवाद प्रकरणमा संसदीय समितिले चासो देखाएको छ । प्रतिनिधिसभाअन्तर्गतको राज्य व्यवस्था तथा सुशासन समितिले सेनाभित्र पछिल्लो समय उठेका उमेर विवादका विषयमा चासो देखाएको हो ।", "पछिल्लो समय अवकाश प्राप्त उपरथी ताराध्वज पाण्डे र अर्का वरिष्ठ उपरथी अशोक सिग्देलको उमेरलाई लिएर प्रश्न उठेपछि समितिले सेनाभित्र भएको उमेर विवादबारे चासो देखाएको हो । वरिष्ठ उपरथी सिग्देलको उमेर विवाद छानबिन गर्न माग गर्दै अख्तियार दुरुपयोग अनुसन्धान आयोगमा उजुरीसमेत परेको छ । मंसिर ४ मा प्रमुख आयुक्तलाई सम्बोधन गर्दै परेको उजुरीमा ‘शैक्षिक प्रमाणपत्र र नागरिकताको उमेर छानबिन गरी कारबाही गरिपाउँ’ भनिएको छ । ", "साथै, उपरथी सिग्देलको नागरिकतामा जन्ममिति सच्याई वास्तविक सेवावधिभन्दा बढी सेवा गरेको उल्लेख छ । ‘शैक्षिक प्रमाणपत्रमा सिग्देलको जन्ममिति २०२१ चैत १९ रहेको छ । तर नागरिकतामा २०२३ माघ १९ राखेर जागिर लम्ब्याउँदै गएका मात्रै छैनन्, उनी भविष्यमा सैनिक प्रमुख बन्ने लाइनमा छन्,’ निवेदनमा लेखिएको छ । अख्तियारले भने सेनाका विषय आफू मातहत पर्दैन भन्दै रक्षा मन्त्रालयलाई पठाएको थियो । यसअघि अवकाश प्राप्त पाण्डेको बेलामा पनि उमेर विवादलाई लिएर अख्तियारमा उजुरी परेको थियो । पाण्डेले भने आफ्नो उमेरमाथि प्रश्न उठेपछि राजीनामा दिएका थिए । पाण्डे प्रधानसेनापतिका दाबेदार थिए । ", "पाण्डेको अवकाशपछि सिग्देल प्रधानसेनापतिका नयाँ दाबेदार भएका छन् । तर उनको उमेरमा पनि कैफियत देखिएपछि सेनाभित्र उच्च सैनिक अधिकारीहरूको शैक्षिक प्रमाणपत्र र नागरिकतामा समस्या देखिएको हो । आधा दर्जनभन्दा बढी सैनिकहरूले विगत ५ वर्षमा शैक्षिक प्रमाणपत्र र नागरिकतामा समस्या देखिएपछि जागिर छोडिसकेका छन् । उच्च सरकारी स्रोतका अनुसार सेनाभित्रको उमेर विवादको विषयलाई लिएर राज्य व्यवस्था तथा सुशासन समिति सभापति रामहरि खतिवडाले रक्षा सचिव किरणराज शर्मा र मुख्य सचिव वैकुण्ठ अर्यालसँग पनि भेटवार्ता गरिसकेका छन् । ", "सभापति खतिवडाले केही दिनभित्रमा समितिमा सेनाका कुनै एक मात्र अधिकारी नभएर समग्र पदाधिकारीहरूकै उमेरको विषयमा छलफल गर्ने बताए । यस विषयमा चाँडै नै रक्षा मन्त्रालय र प्रधानसेनापतिसमेतलाई बोलाएर छलफल गर्ने खतिवडाको भनाइ छ । ‘नेपाली सेना मुलुकको एक महत्त्वपूर्ण अंग हो । यसलाई हामीले कुनै पनि विषयमा विवादमा ल्याउन हुन्न,’ उनले कान्तिपुरसँग भने, ‘सेनाभित्रको समस्या समाधान गरेर व्यावसायिक सेना बनाउन समितिले आफ्नोतर्फबाट प्रयास गर्ने छ ।’", "त्यस्तै, राज्य व्यवस्था तथा सुशासन समिति सदस्य तथा सांसद रघुजी पन्तले सेनाभित्रको उमेर विवादका सम्बन्धमा नागरिकता र शैक्षिक प्रमाणपत्रको अध्ययन गर्ने काम अब सम्बन्धित निकायको भएका कारण रक्षा मन्त्रालयले गर्नुपर्ने बताए । उनले यसअघि पूर्णचन्द्र थापा प्रधानसेनापति हुँदा उमेरमाथि छानबिन गरेको भने पनि अहिले त्यसले पार लागेको नदेखिएको उल्लेख गरे । ‘त्यसैले गर्दा सेनाको पनि प्रतिनिधि हुने गरी रक्षा मन्त्रालयको नेतृत्वमा एउटा छानबिन समिति बनाउनुपर्ने हुन्छ । जसले हालका जर्नेलहरू र भावी जर्नेलहरू सबैको उमेरलाई लिएर छानबिन गर्नुपर्छ,’ पन्तले भने, ‘अब हामी सबैले व्यक्तिको अनुहार हेर्ने होइन, पद्धतिअनुसार हुने गरी काम गर्नुपर्छ ।’ ", "पन्तले सेनाभित्र फेरि यस्तो समस्या नआउने गरी छानबिन गर्न जरुरी भएको बताए । ‘एउटै कारणले कसैलाई कारबाही गर्ने र कसैलाई कारबाही नगर्ने भन्ने हुन्न,’ उनले भने । पन्तले राज्य व्यवस्था समितिमा उपसमिति बनाएर छानबिन गर्ने कुरा उठेको पनि जनाए । ‘तर हामीले पहिला रक्षा मन्त्रालयले छानबिन गरोस् त्यसपछि मात्र उपसमिति बनाउनु उचित हुने सल्लाह दिएका छौं,’ उनले भने ।"], "Image Source": null},
{"title": null, "url": null, "summary": null, "source": "current-news-block", "Time": null, "Author": null, "Content": ["चितवन — भाले हात्ती चिन्ने आधार नै लामालामा दाह्रा हुन् । तर चितवनको पूर्वी क्षेत्रमा पर्ने निकुञ्जको जनकपुर पोस्टका पोथी हात्तीसँग प्रेममा मग्न अर्को हात्तीको भने दाह्रा छैन । भाले भए पनि दाह्रा नभएको हात्तीलाई मकुना भनिन्छ । चितवन राष्ट्रिय निकुञ्ज मकुनाको नयाँ मुकाम हो ।", "हात्तीका विषयमा विद्यावारिधि गरेका र हाल बर्दिया राष्ट्रिय निकुञ्जका प्रमुख संरक्षण अधिकृत अशोक राम यसअघि चितवनमा मकुना देखिएको आफूलाई थाहा नभएको बताउँछन् । नेपालका जंगलमा मकुनाको संख्या निकै कम छ । ", "मकुना नेपालमा मात्रै हैन भारतमा पनि कमै पाइन्छ । श्रीलंकामा भने धेरै हुन्छन् । ‘नेपाल र भारतमा मुस्किलले १० प्रतिशत जति भाले हात्ती दाह्रा नभएका अर्थात् मकुना हुन्छन् । तर श्रीलंकामा दाह्रा भएका १० प्रतिशत जति र अरू सबै मकुना हुन्छन्,’ हात्ती विज्ञ रामले भने । ", "यस्तो अनौठो भाले चितवनको नौलो बासस्थलमा आएर घरेलु हात्तीसँग मायापिरती लाइसकेको छ । चितवन राष्ट्रिय निकुञ्जका सूचना अधिकारी रहेका संरक्षण अधिकृत गणेशप्रसाद तिवारीका अनुसार मकुना मंसिर १८ मा चितवनमा देखिएको हो । उनका अनुसार मकुनाले आफ्नो प्राकृतिक स्वभावबाहेक अन्य आक्रामक कुनै गतिविधि गरेको छैन ।", "निकुञ्जको पूर्वी क्षेत्रमा पर्ने कुमरोज नजिकको जनकपुर पोस्ट र राप्ती पारिको अमृते पोस्टका पोथी हात्तीलाई उसले पछ्याएको तिवारीले बताए । ‘जनकपुर पोस्टका दुई पोथी हात्ती कोशीकली र प्रेरणाकली मकुनाबाट भाले लागेको भन्ने जानकारी छ,’ सूचना अधिकारी तिवारीले भने । पोस्टमा रहेका सरकारी हात्ती हुन् या घरमा पालेका अन्य पोथी हात्ती, प्रजननका लागि सबैलाई जंगली भाले हात्तीको भर पर्नुपरेको छ । चितवन निकुञ्जको खोरसोरमा २०४४ सालमा खुलेको हात्ती प्रजनन केन्द्र छ ।", "निकुञ्ज स्थापनादेखि नै काम गर्दै आएका र पछि प्रमुख संरक्षण अधिकृत भएर अवकाश लिएका रामपृत यादवका अनुसार प्रजनन केन्द्रमा अहिलेसम्म जन्मेका बच्चा सबै जंगली भालेका सन्तान हुन् । ‘प्रजनन केन्द्र खुलेपछि थाइल्यान्डबाट एउटा भाले हात्ती पनि ल्याएको हो । तर त्यसबाट बच्चा जन्मन सकेन । पछि जंगली भाले हात्तीसँगै यहाँका पोथी हात्तीको संसर्ग हुन थाल्यो । प्रजनन केन्द्रका प्रायः बच्चा जंगली भाले हात्तीकै हुन्,’ यादवले भने । ", "कुनै बेला चितवन निकुञ्जमा रोमियो, नानापाटेकर नाम गरेका पुराना जंगली भाले हात्ती थिए । पछि रोनाल्डोको उदय भयो । बिस्तारै ध्रुबेले पनि निकुञ्जमा कब्जा जमायो । दुई/तीन वर्षयता गोविन्दे नामको जंगली भाले हात्ती पनि चितवन निकुञ्जका पोथी हात्तीको प्रेममा पर्दै गएको देखिन्छ । तर ती सबै दाह्रा भएका भाले हुन् । ‘हामीले नयाँ पुराना अधिकारीहरू र प्राविधिकसँग बुझ्यौं । चितवनमा मकुना देखिएको यो नै पहिलो रहेछ,’ तिवारीले भने । चितवन र पर्सा निकुञ्जमा जंगली हात्तीका तीन झुन्ड हिँडडुल गर्छन् । ‘यो मकुना तीमध्ये कुनै एउटा झुन्डमा पस्ने कोसिसमा छ । उता सफल हुन नसकेको मेसोमा घरपालुवातिर आएको पनि होला,’ हात्ती विज्ञ रामको अनुमान छ । अनुभवी पोथी हात्तीको नेतृत्वमा हुने जंगली हात्तीको समूहमा हुर्कंदै गएका एकै वंशका भाले हात्ती खेदिन्छन् । प्रजननका लागि अन्य समूह र वंशका भाले हात्तीको प्रवेश हुन्छ । ", "पूर्वप्रमुख संरक्षण अधिकृत यादव पनि चितवनमा आफूले मकुना नदेखेको बताउँछन् । चितवन निकुञ्ज स्थापना भएको ५० वर्ष पार भएपछि देखा परेको मकुना झापाबाटै आएको हात्ती विज्ञ रामले बताए । ‘दुई वर्षअघि सन् २०२२ को मार्च २४ मा झापा बाहुनडाँगीबाट पाँचवटा भाले हात्तीको सूमह पश्चिम लागेको थियो । यो मकुना त्यसैमा थियो,’ रामले भने । ", "बाहुनडाँगीबाट पश्चिम लागेपछि हात्तीले कोशी टप्पुमा अलि राम्रो वन भेट्टाउँछन् । कोशीबाट पश्चिम लाग्दा कमला तरेर सिन्धुलीतर्फ लागे वन क्षेत्र र दक्षिण झरे बस्ती पस्छन् । वन र बस्ती हुँदै रौतहट आएपछि बल्ल अलि राम्रो जंगल भेट्टाउँछन् । र, वाग्मती तरेपछि पर्सा निकुञ्ज छिर्छन् । झापाबाट चितवनसम्म सिधा दूरी लगभग चार सय किलोमिटर छ । यो यात्रामा डेढ सय किलोमिटर जति बस्ती र खेतीपातीबाट हात्ती हिँड्ने गरेको उनले बताए । दुई वर्षअघि त्यसरी आएर पर्सा निकुञ्जमा छिरेका हात्तीमध्ये दुईवटा फर्किसकेको रामले बताए । ‘एम गज पर्सामै रोकिएको छ । मकुना चितवनमा भेटियो भने अर्को एउटा भाले देखा परेको छैन,’ राम भन्छन् । नेपालमा मकुना हात्ती पाँचवटा जति मात्रै भएको उनको अनुमान छ । ०७८ असोजमा कोशी टप्पुमा एउटा मकुना विद्युतीय धरापमा परेर मरेको थियो । ", "हात्तीको समूहमा नजिकको भन्दा टाढाको वंशको भालेले गर्ने प्रजनन प्रभावकारी मानिन्छ । यसबाट स्वस्थ र बलिया बच्चा जन्मन्छन् । मकुना भारतको असममा जन्मेको हुन सक्ने हात्ती विज्ञ रामको अनुमान छ । त्यसैले फरक वंशको भालेसँगको संसर्गबाट चितवनमा बलिया बच्चा जन्मने आशा छ । पहिला असमदेखि आएका हात्तीका बथान खाना र पानी खोज्दै पश्चिम नेपालको सीमा कटेर भारतका जंगलसम्म पुग्थे । ", "‘त्यसैले झापादेखि चितवनसम्म हात्ती आउनु नौलो कुरा हैन । चितवनका जंगली हात्ती पनि पूर्व पुगेको मैले भेटेको छु । तर पछिल्ला वर्षमा उनीहरूको बाटोमा पर्ने जंगल धेरै नष्ट भयो । नभए असमको हात्ती नेपालको पूर्वी भेगबाट छिरेर कञ्चनपुर कटेर भारतकै कार्बेट नेसनल पार्कसम्म पुग्थे,’ रामले भने । अहिले पूर्वबाट मुस्किलले चितवनसम्म आएको हात्ती यहाँबाट पश्चिम जानै सक्दैन । ", "रामका अनुसार जंगली हात्ती चितवन निकुञ्ज पार गरेर पश्चिम जान सक्ने अवस्था भने छैन । त्यसैगरी पश्चिमबाट आएको हात्ती कपिलवस्तुको गुगौलीबाट पूर्व लाग्न नसकेको रामले बताए । खानाका साथै पोथीको साथ पाएको मकुना अब फर्केर पूर्व लाग्ला या नलाग्ला यसै भन्न नसकिने रामको भनाइ छ । मकुना हाल शान्त छ । तर हात्तीको स्वभाव उत्तेजित भइहाल्ने पनि हुन्छ । त्यसैले निगरानी गरेको निकुञ्जका संरक्षण अधिकृत तिवारीले बताए । ‘यो हात्ती हाम्रा लागि नौलो छ । हात्तीका लागि पनि चितवन नौलो छ । त्यसैले के हुन्छ निगरानी गरिरहनुपरेको छ,’ उनले भने । "], "Image Source": null},
{"title": null, "url": null, "summary": null, "source": "current-news-block", "Time": null, "Author": null, "Content": ["काठमाडौँ — प्रधानमन्त्री पुष्पकमल दाहालले रुसी सेनामा २०० नेपाली भर्ना भएको जानकारी औपचारिक रूपमै आएको खुलासा गरेका छन् । रुसी सेनामा गएर हालसम्म ६ नेपालीको मृत्यु र ३ जना युक्रेनी सेनाको कब्जामा रहेको सूचना सार्वजनिक भइरहेका बेला प्रधानमन्त्रीले नै सोमबार रुसी सेनामा २०० को संख्यामा नेपाली भर्ती भएको जानकारी बाहिर ल्याएका हुन् ।", "माओवादी कार्यालय पेरिसडाँडामा प्रेस सेन्टरको पदाधिकारी बैठकलाई सम्बोधन गर्दै दाहालले नेपालबाट कोही भिजिट भिसा, कोही अध्ययन भिसामा रुसमा पुगेको बताए । रुसी सेनामा कति नेपाली छन् भन्ने विषयमा परराष्ट्र मन्त्रालय र रुसको मस्कोस्थित नेपाली दूतावास मौन रहेको बेलामा प्रधानमन्त्री दाहालले नै औपचारिक खुलासा गरेका हुन् ।", " रुसी सेनामा भर्ती भएर रुस–युक्रेन युद्धको चपेटामा परेका नेपालीको संख्या अझै बढी हुन सक्ने अनुमान छ । प्रधानमन्त्री दाहालले रुसी सेनामा भर्ती भएका नेपालीको उद्धारका लागि सरकारले के गरिरहेको छ भन्नेबारे भने प्रस्ट खुलाएनन् । उनले अध्ययन र खोजी जारी रहेको मात्र बताए । प्रधानमन्त्रीको अभिव्यक्तिबाट नेपालीको उद्धार गर्ने सम्बन्धमा सरकार आफैं अन्योलमा रहेको देखिन्छ । अध्यागमन विभागका अनुसार २०२२ जनवरीदेखि २०२३ नोभेम्बरसम्म अध्ययन, श्रम र भिजिट भिसामार्फत २९ सय नेपाली रुस पुगेका छन् । त्यसबाहेक यूएईबाट पनि नेपालीहरू रुस गएको तथ्यांक भेटिन्छ ।", "दाहालले रुसी सेना बनेका नेपाली कोही युक्रेनको कब्जामा भएको तथा केही नेपाली युक्रेनी सेनामा रहेको औपचारिक जानकारी आएको बताए । ‘विगतमा यस्तो देख्न/बेहोर्न पर्दैन थियो, अहिले परिरहेको छ । इजरायल र हमासमा १० नेपालीको ज्यान गयो, १ बेपत्ता छन्, उनलाई फिर्ता ल्याउने अन्तिम प्रक्रियातिर बढिरहेका छौं,’ हमास विद्रोहीको कब्जामा रहेका नेपाली विपिन जोशीसमेतको अवस्थालाई जोडेर प्रधानमन्त्री दाहालले भने । ", "प्रधानमन्त्रीका परराष्ट्र मामिला सल्लाहकार रूपक सापकोटाले दाहालले भनेजस्तै नेपालको कुनै पनि विदेशी सेनामा भर्ती गर्ने नीति नरहेको प्रस्ट पारे । ‘तर विदेशी सेनामा गएर भर्ती भइरहेका छन्, यो दुःखद हो । आर्थिक अवस्था र बिचौलियाको प्रलोभनमा विदेशी सेनामा भर्ती भएका हुन्,’ उनले भने, ‘रुसलाई यस विषयमा जानकारीका लागि कूटनीतिक नोट पनि पठाइसकेको छ ।’ ", "सन् १९४७ मा नेपाल–बेलायत–भारतबीचको त्रिपक्षीय सन्धिबाहेक नेपाली नागरिकलाई अन्य कुनै पनि मुलुकले सेनामा भर्ती गर्ने अधिकार छैन । तर सरकारको नीतिविपरीत अन्य द्वन्द्वग्रस्त मुलुकमा गएर आर्थिक लाभका लागि नेपालीहरू सेनामा भर्ती भइरहेका छन् । रुसी सेनामा भर्ती गरिएका नेपालीलाई तत्काल स्वदेश फिर्ता गर्न नेपालले कूटनीतिक नोट पठाए पनि कुनै जवाफ आएको छैन । परराष्ट्र स्रोतका अनुसार रुसबाट कुनै पनि जवाफ आउन एक महिना लाग्छ ।", "साथै, रुसी सेनामा भर्ती भएका नेपालीलाई युक्रेनीले कब्जामा लिएका छन् । त्यसका लागि युक्रेनसमेतलाई हेर्ने जर्मनीस्थित नेपाली दूतावासले त्यहाँ रहेको युक्रेनी दूतावाससँग लगातार सम्पर्क गर्न खोजे पनि भेटवार्ताका लागि समय नदिएको परराष्ट्र स्रोतको भनाइ छ । परराष्ट्र मन्त्रालयले मंसिर १८ मा विज्ञप्ति जारी गर्दै रुसलाई कूटनीतिक पत्राचार गरी नेपालीलाई सेनामा भर्ती नगर्न आग्रह गरेको जनाएको थियो । विज्ञप्तिमा भनिएको थियो, ‘नेपाली नागरिकलाई रुसी सेनामा भर्ना नगर्न र कुनै नेपाली नागरिकलाई भर्ना गरेको भए तत्काल नेपाल फर्काउनसमेत रुसी सरकारलाई अनुरोध गरिएको छ ।’", "मन्त्रालयले यसअघि साउन १६ मा नै विज्ञप्तिमार्फत विदेशी सेनामा नेपाली नागरिक भर्ना सम्बन्धमा परम्परागत रूपमा रहेको सम्झौताअन्तर्गत केही मित्रराष्ट्रबाहेक अन्य विदेशी सेनामा भर्ना हुन अनुमति दिने कुनै नीति नरहेको स्पष्ट गरेको थियो । ", "परराष्ट्रले मृतकका शव यथाशीघ्र नेपाल पठाउन तथा पीडित परिवारलाई क्षतिपूर्ति उपलब्ध गराउनसमेत रुसलाई अनुरोध गरिसकेको छ । सरकारी कामकाज, रुसी सरकारको छात्रवृत्ति तथा पेसा व्यवसायमा संलग्न भएकालाई बाहेक अन्य सर्वसाधारण नागरिकलाई रुस यात्रा गर्नुपरेमा परराष्ट्र मन्त्रालयअन्तर्गतको कन्सुलर सेवा विभाग, त्रिपुरेश्वरबाट जारी गरिने ‘नो अब्जेक्सन लेटर’ (एनओसी) लिएर मात्र यात्रा गर्नु हुन अपिल गरेको थियो । रुसी सेनामा नेपालीको भर्ती सम्बन्धमा नेपालले विशेष कदम चाल्नुपर्ने पूर्वपरराष्ट्र सचिव मधुरमण आचार्य ठान्छन् । ‘प्रधानमन्त्रीको भनाइ सुन्दा रुसबाट औपचारिक रूपमा जानकारी आएको देखियो,’ उनले भने, ‘सरकारले हाम्रो स्वीकृतिबिना भर्ना नगर भनेर चिठी लेख्नुबाहेक यस विषयलाई गम्भीर रूपमा लिएकै हो भने नेपालस्थित रुसी राजदूतलाई बोलाएर कुरा गर्नुपर्छ ।’", "परराष्ट्र मामिलाका जानकार एवं पूर्वराजदूत दिनेश भट्टराईले रुसी सरकारका उच्च तहका अधिकारीसँग रुसी सेनामा नेपालको नीतिविपरीत भइरहेको आफ्ना नागरिकहरूको भर्तीबारे नेपाल सरकार बोल्नुपर्ने बताए । ‘नेपालले आफ्नो नीतिमा नेपाल–भारत–बेलायतबीचको त्रिपक्षीय सन्धिअनुसार नेपालीलाई सेनामा भर्ती गर्ने, नेपालले संयुक्त राष्ट्रसंघअन्तर्गत शान्ति सेनामा विश्व शान्तिका लागि नेपाली सेना खटाउने तर त्यसबाहेक अन्य मुलुकको सेनामा नेपाली भर्ती गर्ने कुनै नीति नरहेको बारे रुसलाई स्पष्ट रूपमा बताउनुपर्छ,’ उनले भने, ‘हाम्रा नागरिकलाई तपाईंहरूको सेनामा भर्ना नगरिदिनुहोस् भन्न सक्नुपर्छ ।’ उनले रुसी राजदूतलाई बोलाएर नेपालको नीतिबारे मस्कोलाई जानकारी दिन सन्देश दिन सक्नुपर्ने उल्लेख गरे । ", "रुसी सेनामा गएका थप एक नेपालीलाई युक्रेनी सेनाले कब्जामा लिएका छन् । दाङ बिजौरीका प्रतीक पुनलाई कब्जामा लिएको भिडियो युक्रेनी सेनाले सार्वजनिक गरेको हो । रुसी सेनामा भर्ती भएर युद्धका क्रममा युक्रेनी सेनाको कब्जामा परेका पुन तेस्रो व्यक्ति हुन् । ‘म यहाँ विद्यार्थी भिसामा आएको हुँ, मस्कोमा दुई/तीन महिना बसें । त्यसपछि एजेन्ट दाइहरूले आर्मीमा लगाउनुभयो । हामीलार्ई सम्झौता/कन्ट्र्याक पेपरबारे थाहा थिएन,’ पुनले भिडियोमा भनेका छन्, ‘हामीलाई युद्धमा के भइरहेको छ, थाहा थिएन । ती दाइकै कुरामा लागेर म आर्मीमा भर्ना भएको हुँ ।’", "केही महिनाको प्रशिक्षणपछि फिल्डमा पठाएको अहिले आफू युक्रेनमा रहेको उनले बताएका छन् । ‘म सबै नेपाली जनतालाई रुसी सेनामा नआउन अनुरोध गर्छु । तपाईंले पैसा र रुसी नागरिकताका लागि आउन सक्नुहुन्छ तर त्यो नै सबैथोक होइन,’ उनले भनेका छन्, ‘तपार्इं नेपालमा बस्नुभयो भने राम्रो हुन्छ । नेपाली जनताले युद्ध केही समयमा रोकिन्छ र पैसा लिएर फर्किन पाइन्छ भन्छन् । तर युद्ध रोकिने छाँट छैन, निकै गाह्रो छ ।’", "युक्रेनी सेनाले यसअघि मन्डनदेउपुर–६, काभ्रेका २२ वर्षीय सिद्धार्थ ढकाललाई नियन्त्रणमा लिएको थियो । उनलाई मंसिर १७ मा युक्रेनको जेपोरोजिया क्षेत्रबाट पक्राउ गरिएको हो । यस्तै असोज २७ मा बर्दियाका २३ वर्षीय विवेक खत्रीलाई नियन्त्रणमा लिएको भिडियो सार्वजनिक गरेको थियो । परराष्ट्रले तीनै जनाको रिहाइका लागि युक्रेन हेर्ने जर्मनीस्थित दूतावासलाई पत्र पठाइसकेको छ । तर त्यसको जवाफ पाइनसकेको परराष्ट्र स्रोतले बतायो ।"], "Image Source": null},
{"title": null, "url": null, "summary": null, "source": "current-news-block", "Time": null, "Author": null, "Content": ["दाङ — रुसी सेनामा भर्ती भएर युक्रेनविरुद्धको लडाइँमा होमिएका दाङका एक युवक घाइते भई उपचार गराइरहेको खुलेको छ । दाङ तुलसीपुरका ३७ वर्षीय रामचन्द्र खड्का तीन महिनाअघि ७ लाख रुपैयाँ खर्चेर भारतको नयाँदिल्ली, हैदराबाद हुँदै दुबईबाट रुस पुगेका थिए । खड्का लडाइँका क्रममा युक्रेनको बागमोथमा बम आक्रमणमा परी घाइते भएका थिए । ", "रुसमै रहेका अर्का नेपालीले बायाँ खुट्टा, साप्रा र कम्मरमा बमका छर्रा, गोली लागेका खड्काको मस्कोस्थित अस्पतालमा उपचार थालिएको बताए । उनलाई घटनास्थलबाट हवाई उद्धार गरिएको थियो । रुकुमको खारा मूल घर भएका खड्का पढाइ छोडेर तत्कालीन माओवादी लडाकुमा कम्पनी कमान्डरसम्म भएका थिए । शान्ति प्रक्रियापछि रोजगारीको खोजीमा अफगानिस्तान पुगेका खड्का त्यहाँ नेटो सेनाको सहयोगी भएर दुई वर्षभन्दा बढी काम गरेका थिए ।", "त्यसपछि वैदेशिक रोजगारीका लागि मलेसिया, दुबई, कुवेतमा तीन वर्ष बिताएका थिए । २०६८ सालमा रुकुमबाट दाङ झरेका उनले तुलसीपुर उपमहानगरपालिका–१९, थानगाउँमा व्यावसायिक कागती खेती पनि गरेका थिए । त्यसबाट खासै उपलब्धि नभएपछि उनी रुसी सेनामा सहजै भर्ती हुने सुनेर त्यता लागेका थिए । ", "रामचन्द्रका बुबा, श्रीमती र दुई छोरा छन् । खड्का उपचारक्रममा लामो समय अस्पताल बस्नुपर्ने हुन सक्ने जानकारी पाएका परिवारजन उनी पुनः लडाइँमा फर्कनुपर्ला कि भन्ने चिन्तामा छन् । "], "Image Source": null},
{"title": null, "url": null, "summary": null, "source": "current-news-block", "Time": null, "Author": null, "Content": ["काठमाडौँ — संघीय संसद्का महासचिवको राजीनामा र उक्त पदमा नयाँ नियुक्तिको सिफारिस गुपचुपमा रूपमा अघि बढाइएको भन्दै संसद् सचिवालयका उच्च पदस्थ कर्मचारीले असन्तुष्टि जनाएका छन् । महासचिव भरतराज गौतमको राजीनामा स्वीकृत नहुँदै प्रतिनिधिसभाको सचिवमा कार्यरत पद्मप्रसाद पाण्डेयलाई उक्त पदमा सिफारिसको प्रक्रिया थालिएको भन्दै सचिवालयका कर्मचारीले असन्तुष्टि व्यक्त गरेका हुन् ।", "राष्ट्रिय सभाको निर्वाचन घोषणा भइसकेको स्थितिमा संसद्का महासचिव गौतमले राजीनामा दिएका छन् । गौतमले आइतबार राष्ट्रपति रामचन्द्र पौडेलसमक्ष राजीनामा प्रस्तुत गरेका हुन् । उक्त राजीनामा स्वीकृत भएको जानकारी भने संसद् सचिवालयले प्राप्त गरिसकेको छैन । तर उनको राजीनामा स्वीकृत नहुँदै सभामुख देवराज घिमिरे र राष्ट्रिय सभा अध्यक्ष गणेशप्रसाद तिमिल्सिना पाण्डेयको नाम लिएर राष्ट्रपति पौडेलसमक्ष पुगेका हुन् । महासचिवमा सिफारिस पाण्डेय गत वैशाख १७ मा नायब महान्यायाधिवक्ताबाट राजीनामा दिएर प्रतिनिधिसभा सचिवमा नियुक्त भएका थिए । ", "राष्ट्रिय सभाको निर्वाचन आगामी माघ ११ का लागि तय गरिएको छ । राष्ट्रिय सभाका अध्यक्ष तिमिल्सिनाको कार्यकाल पनि फागुन २० देखि सकिन लागेको छ । राष्ट्रिय सभा निर्वाचनपछि एमालेले राष्ट्रिय सभाको अध्यक्ष गुमाउने पक्का भएपछि संसद्को महासचिव फेर्न लागिएको हो । निर्वाचन नजिकिँदै गएपछि नयाँ नियुक्ति गर्दा अप्ठ्यारो पर्ने भएकाले गौतमलाई राजीनामा गर्न लगाएर पाण्डेयलाई महासचिवमा सिफारिस गरिएको सचिवालयका अधिकारीहरूको भनाइ छ । राष्ट्रिय सभाका अध्यक्ष तिमिल्सिनाले पनि आइतबार सभामुख र आफू गएर महासचिवको नाम राष्ट्रपतिसमक्ष सिफारिस गरेको पुष्टि गरे ।", "संसद्का सचिव र सहसचिवलगायत अधिकारीले नयाँ महासचिव नियुक्ति सिफारिस गर्दा सभामुख र अध्यक्षले कुनै जानकारी नदिएको बताएका छन् । सचिवालयका एक अधिकारीले नाम उल्लेख नगर्ने सर्तमा भने, ‘राष्ट्रिय सभाको अध्यक्ष को हुन्छ भन्ने टुंगो छैन । दुई सिफारिसकर्ता भएको अवस्थामा क्षमता र स्वतन्त्र व्यक्ति नियुक्त हुन्थे । अहिले त गुपचुप रूपमा एकातिर राजीनामा गयो, सँगै सिफारिस । राजीनामा दिएको एक दिन पनि कुरिएको छैन ।’ संसद् सचिवालयले संसद् सेवा दिवस मनाइरहेका बेला महासचिवले कुनै जानकारी नदिई राजीनामा दिनु र नयाँ महासचिवबारे उच्च पदस्थ कर्मचारीसम्मलाई जानकारी नदिई सिफारिस गर्नु सही नभएको ती अधिकारीको भनाइ छ । ‘हामी उत्सव मनाइरहेका छौं तर महासचिवले नै २ दिन पनि कुर्न नसकेर राजीनामा गर्नुभएछ,’ ती अधिकारीले भने । ", "संघीय संसद् सचिवालयका प्रवक्ता एकराम गिरीले महासचिवबाट गौतमले राजीनामा गरेको तर राष्ट्रपतिबाट राजीनामा स्वीकृत भयो कि भएन भन्ने जानकारी प्राप्त नभएको जानकारी दिए । ‘नयाँ नियुक्ति भएको पनि सूचना आएको छैन,’ उनले भने । आइतबार सभामुखले बोलाएर गौतमले राजीनामा दिएको र उक्त पदमा आफूलाई सिफारिस गर्न लागेको जानकारी दिएको पाण्डेयले बताए । प्रतिनिधिसभा सचिवमा नियुक्ति गर्ने क्रममा नै पाण्डेयलाई महासचिव बनाउने वाचाअनुसार नै अहिले गौतमलाई राजीनामा गर्न लगाइएको र सिफारिस गरिएको संसद्का अधिकारीहरूको भनाइ छ । ‘सचिवसरह (नायब महान्यायाधिवक्ता) भइरहेको मान्छे सचिव पदमा नै आउन्न भनेको थिएँ । त्यतिबेला उहाँहरूले तपाईं अहिले आउनुस् पछि मिलाउँला भन्नुभएको थियो,’ पाण्डेयले भने । ", "पूर्वसभामुख दमननाथ ढुंगानाले संसद् सञ्चालन गर्न योग्य व्यक्तिलाई नै सभामुख र अध्यक्षले महासचिवमा सिफारिस गरेको होला भन्ने विश्वास रहेको बताए । ‘महासचिव पदको आवश्यकता संसद्को प्रभावकारिताका लागि हो । सभामुख र अध्यक्षले संसद् चलाउन योग्य मान्छेलाई नै सिफारिस गर्नुभयो होला भन्ने विश्वास गर्नुपर्छ,’ उनले भने । संसद्का पूर्वमहासचिव सूर्यकिरण गुरुङले भने महासचिव राजनीतिक पद भएको र त्यसमा कस्तो विचारधाराको व्यक्तिभन्दा पनि अनुभव भएको व्यक्ति नियुक्त हुँदा संसद्मा अप्ठ्यारो आउँदा समाधान गर्न सहज हुने बताए ।", "‘सभामुख, अध्यक्ष र संसदीय समितिहरूलाई आवश्यक परेको बेला सही सल्लाह दिन सक्ने व्यक्ति महासचिव हुनुपर्छ । अनुभव नभएको व्यक्ति त्यो पदमा हुँदा भोलि अप्ठ्यारो पर्दा संसद् र सचिवालय सञ्चालनमा समस्या आउँछ,’ उनले भने । प्रमुख प्रतिपक्षी एमालेनिकट महासचिव भरतराज गौतमको कार्यकाल उमेरहदका कारण २०८१ भदौ ३ मा सकिन लागेको थियो । उनी २०७७ वैशाख तेस्रो साता महासचिव नियुक्त भएका थिए । संविधानको धारा १०६ मा सभामुख र राष्ट्रिय सभाको संयुक्त सिफारिसमा संघीय संसद्को महासचिव राष्ट्रपतिले नियुक्त गर्ने व्यवस्था गरिएको छ ।"], "Image Source": null},
{"title": null, "url": null, "summary": null, "source": "current-news-block", "Time": null, "Author": null, "Content": ["काठमाडौँ — राष्ट्रिय सभामा पदावधि सकिएर रिक्त हुने १९ सिट भागबन्डाका लागि गठबन्धन दलबीच छलफल सुरु भएको छ । गठबन्धन दलले १९ राष्ट्रिय सभा सदस्यको निर्वाचन नहुँदै अध्यक्षको दाबी अघि सारेका छन् । सत्तारूढ दल कांग्रेस, माओवादी, एकीकृत समाजवादी र जनता समाजवादीका शीर्ष नेताहरूले सोमबार यसबारे छलफलसमेत गरे । ", "राष्ट्रिय सभाका २० सांसदको पदावधि फागुन २० मा सकिँदै छ । त्यसमामन्त्रिपरिषद्को सिफारिसमा एक जना राष्ट्रपतिबाट मनोनीत हुनेछन् । एमालेका ९, कांग्रेसका ४, माओवादीका ३, एकीकृत समाजवादीका २, जसपाका १ र एक जना स्वतन्त्र सांसद राष्ट्रिय सभाबाट बाहिरिँदै छन् । राष्ट्रपतिबाट मनोनीत विमला राई पौड्याल तथा गठबन्धनको समर्थनबाट निर्वाचिन स्वतन्त्र सांसद खिमलाल देवकोटा पनि राष्ट्रिय सभाबाट बाहिरिँदै छन् । ", "राष्ट्रिय सभा अध्यक्ष गणेशप्रसाद तिमिल्सिनाको पनि पदाधिवधि सकिने भएकाले कांग्रेस, माओवादी र एकीकृत समाजवादीले उक्त पदमा दाबी गरेका छन् । हाल माओवादीबाट उर्मिला अर्याल राष्ट्रिय सभा उपाध्यक्ष छिन् । माओवादीले उपाध्यक्ष पद छाडेर अध्यक्ष लिन चाहेको माओवादी नेताको भनाइ छ । प्रतिनिधिसभाको सभामुख एमालेबाट चयन भएकाले राष्ट्रिय सभा अध्यक्ष आफ्नो हुनुपर्ने तर्क माओवादीले अघि सारेको छ । सत्ता गठबन्धनको एक घटक एकीकृत समाजवादीले सरकारको महत्त्वपूर्ण शक्ति भएकाले संवैधानिक पद राष्ट्रिय सभा पाउनुपर्ने दाबी गरेको छ । कांग्रेसले पनि गठबन्धन बैठकमा अनौपचारिक रूपमा राष्ट्रिय सभाको अध्यक्षको दाबी गरिसकेको छ । ", "कांग्रेस संसदीय दलका प्रमुख सचेतक रमेश लेखकले अध्यक्ष कांग्रेसबाट हुने बलियो सम्भावना रहेको बताए । ‘गठबन्धनमा छलफल हुन बाँकी छ तर कांग्रेसबाट राष्ट्रिय सभा अध्यक्ष हुने सम्भावना बलियो छ,’ उनले भने । कांग्रेस नेता विमलेन्द्र निधिले पनि अध्यक्षमा आफूहरूको दाबी स्वाभाविक रहेको बताए । कांग्रेसमा राष्ट्रिय सभा सदस्य हुन नेताहरू गोपालमान श्रेष्ठ र कृष्णप्रसाद सिटौलाले लबिइङ सुरु गरिसकेका छन् । दुवैमा राष्ट्रिय सभा अध्यक्ष हुने चाहना छ । ", "प्रधानमन्त्री दाहालनिकट माओवादी नेता एवं राष्ट्रिय सभा सांसद नारायण दाहालले राष्ट्रिय सभा अध्यक्षको दाबी आफ्नो पार्टीले गर्ने बताए । आलोपालो प्रधानमन्त्री हुने प्रसंग उल्लेख गर्दै उनले कांग्रेसबाट शेरबहादुर देउवा प्रधानमन्त्री भएपछि माओवादीले लिने संवैधानिक प्रमुख पद राष्ट्रिय सभा हुने तर्क गरे । ‘त्यसकारण राष्ट्रिय सभा अध्यक्षमा हाम्रो दाबी रहन्छ,’ उनले भने । एकीकृत समाजवादीका उपमहासचिव एवं भौतिक पूर्वाधार तथा यातायातमन्त्री प्रकाश ज्वालाले पदाधिकारी बैठकले राष्ट्रिय सभा निर्वाचनबारे गठबन्धनमा छलफल गर्ने निर्णय भएको बताए । ‘सत्ता गठबन्धनको एउटा महत्त्वपूर्ण दल भएकाले राष्ट्रिय सभा अध्यक्षमा हाम्रो दाबी रहन्छ,’ उनले भने, ‘यद्यपि यसबारे गठबन्धनमा छलफल हुन बाँकी छ ।’ ", "प्रधानमन्त्री पुष्पकमल दाहालले सोमबार कांग्रेस सभापति शेरबहादुर देउवा, एकीकृत समाजवादी अध्यक्ष माधवकुमार नेपाल र जसपा अध्यक्ष उपेन्द्र यादवसँग राष्ट्रिय सभा निर्वाचनमा संयुक्त रूपमा उम्मेदवार दिनेबारे छलफल गरेका छन् । ‘साझा उम्मेदवार उठाउनेबारे शीर्ष नेताबीच छलफल भयो,’ दाहालका स्वकीय सचिव रमेश मल्लले जानकारी दिए । ", "गठबन्धन दलले आफूले जितेका प्रदेशमा आफैं उम्मेदवार दिनेछन् । एमालेले उम्मेदवार दिई जितेका स्थानमा गठबन्धनले उम्मेदवार दिन भागबन्डा गर्ने जनाएका छन् । यसअघि एमालेले जितेका ८ स्थानलाई सत्तारूढले भागबन्डा गर्ने तयारी गरेका छन् । १९ सिटका लागि हुने निर्वाचनमा सत्ता गठबन्धन र एमालेबीच प्रतिस्पर्धा हुनेछ । ", "खिमलाल भट्टराईले राजीनामा दिएपछि २०७९ माघ २५ मा भएको उपनिर्वाचनबाट कुमार दसौदी निर्वाचित भएका थिए । उनको कार्यकाल फागुन २० सम्म हुनेछ । त्यस्तै रामबहादुर थापा मगरको सिट रिक्त भएपछि उपनिर्वाचनबाट नियुक्त खिमलाल देवकोटाको कार्यकाल पनि फागुन २० सम्मै रहनेछ । ", "मन्त्रिपरिषद्को सिफारिसमा निर्वाचन आयोगले माघ ११ मा राष्ट्रिय सभाको निर्वाचन गर्ने निर्णय गरेको छ । दलहरूले पुस २३ मा उम्मेदवारको मनोनयन दर्ता गर्ने कार्यतालिका छ । उम्मेदवारको विरोधमा उजुरी दिने मिति पुस २४ मा तोकिएको छ भने मनोनयन पत्र र उजुरीउपर जाँचबुझ गरी अन्तिम नामावली २६ गते प्रकाशन हुने निर्वाचन आयोगको तालिकामा उल्लेख छ । उम्मेदवारले २७ गते नाम फिर्ता लिएपश्चात् उम्मेदवारको अन्तिम नामावली प्रकाशन गरिने आयोगले जनाएको छ । मतदान माघ ११ मा हुने आयोगले जनाएको छ ।"], "Image Source": null},
{"title": null, "url": null, "summary": null, "source": "current-news-block", "Time": null, "Author": null, "Content": ["काठमाडौँ — कानुनी रूपमा पूर्वस्वीकृति नलिई सेयर स्वामित्व खरिद–बिक्री गरिएको विषयमा नियामक नेपाल दूरसञ्चार प्राधिकरणले एनसेल आजियटालाई स्पष्टीकरण मागेपछि एनसेलले स्वीकृतिका लागि यथाशीघ्र उपलब्ध गराउने भनेको कागजपत्रका विषयमा प्राधिकरणले पुनः ताकेता गरेको छ । नेपालको दूरसञ्चार नियामक र प्रत्यक्ष विदेशी लगानीसम्बन्धी सरोकार राख्ने कुनै पनि निकायलाई खबरै नगरी मंसिर १५ मा बेलायतको स्पेक्ट्रलाइट यूकेलाई आफ्नो हिस्सामा रहेको ८० प्रतिशत सेयर बेचेको घोषणा गरेको थियो ।", "अनुमतिबगेर नै सेयर खरिद सम्झौता गरेको झन्डै दुई साता बितिसक्दा पनि एनसेलले यसअघि दूरसञ्चार प्राधिकरणलाई लेखेको पत्रमा उल्लेख गरेबमोजिम नियामकीय निकायहरूलाई कुनै दस्ताबेज उपलब्ध गराएको छैन । ‘आज (मंसिर २५) हामीले सम्झौता पत्रलगायत डकुमेन्ट दिन एनसेललाई चिठी लेखेका छौं,’ प्राधिकरणका प्रवक्ता सन्तोष पौडेलले भने, ‘चिठी पठाइसकेका छौं । अघिल्लो पत्रमा एनसेलले स्वीकृति माग गर्न आउँछौं, कागजपत्र पनि बुझाउँछौं भनेको थियो तर अहिलेसम्म कुनै डकुमेन्ट प्राप्त भएको छैन ।’", "मंसिर १३ मा मलेसियाको आजियटा बर्दाह समूहले नेपालमा विदेशी लगानीका लागि राम्रो वातावरण नभएकाले बाहिरिने भन्दै एनसेलमा रहेको आफ्नो सम्पूर्ण सेयर बिक्रीका लागि राखिएको घोषणा गरेको थियो । सेयर बिक्रीका विषयमा नियामक दूरसञ्चार प्राधिकरणसँग पूर्वस्वीकृति लिनुपर्ने कानुनी व्यवस्थाबारे भनी स्मरण गराउँदै प्राधिकरणले मंसिर १४ मा एनसेल आजियटलाई पत्र काटेको थियो । आजियटाले भने त्यसको भोलिपल्टै स्पेक्ट्रलाइटलाई ५ करोड अमेरिकी डलर (६ अर्ब ६५ करोड रुपैयाँ) सहित अन्य विभिन्न सर्तमा सेयर बेचेको भन्दै विज्ञप्ति जारी गरेको थियो । खरिदकर्ता स्पेक्ट्रलाइटले एनसेलको ग्लोबल आईएमई, स्ट्यान्डर्ड चार्टर्ड र एनआईबीएलमा गरी २७ अर्ब ऋण सकार्दै सन् २०२९ सम्म सर्तसहितको सम्झौताअनुरूप झन्डै १० अर्ब रुपैयाँ हाराहारीमा आजियटालाई लाभांश बुझाउने पनि सहमति गरेको विज्ञप्तिमा उल्लेख छ ।", "मंसिर १९ मा एनसेल आजियटाले प्राधिकरणको पत्रको जवाफ दिँदै आफूहरू कानुनको शासनमा विश्वास गर्ने जिम्मेवार संस्था भएकाले नेपालको दूरसञ्चारसम्बन्धी नियमावली र विनियमावलीका प्रावधानहरूको पूर्ण पालनामा प्रतिबद्ध रहेको उल्लेख गरेको थियो । एनसेलले घोषित सेयर खरिद बिक्रीका लागि भएको दुई पक्षीय सम्झौतासमेतका कागजातहरू संकलनका क्रममा रहेको र प्राप्त हुनेबित्तिकै स्वीकृतिका लागि पेस गरिने पनि जनाएको थियो ।", "नेपाल दूरसञ्चार प्राधिकरण (अनुमतिपत्र प्राप्त व्यक्तिको सेयर खरिद–बिक्री) विनियमावली, ०७६ विनियम (४) (क) मा अनुमतिपत्र प्राप्त व्यक्तिले आफ्ना सेरयधनीको सेयर खरिद–बिक्री वा नामसारी गर्नुपूर्व प्राधिकरणको स्वीकृति प्राप्त गर्नुपर्ने उल्लेख छ । त्यस्तै, दूरसञ्चार नियमावली, ०५४ को नियम १५ (ट) अनुसार चुक्ता पुँजीको पाँच प्रतिशतभन्दा बढी सेयर खरिद–बिक्री गर्नुअघि प्राधिकरणको स्वीकृति लिनुपर्छ ।", "सम्बन्धमा नेपाल सरकारले पूर्वमहालेखापरीक्षक टंकमणि शर्माको संयोजकत्वमा एक छानबिन समिति गठन गरी एनसेल आजियटा प्रकरणका विभिन्न पक्षहरूको अध्ययन सुरु गरेको छ । कुल ३० दिनको कार्यादेश प्राप्त गरेको समितिले छानबिनका लागि सार्वजनिक रूपमा सुझाव माग गरेको छ । समितिले अध्ययन तथा छानबिनका क्रममा सम्बन्धित विषय क्षेत्रका नियामक निकायहरू, सरकारी अधिकारीहरू, सम्बन्धित सेवा प्रदायक कम्पनीसँग छलफल गर्ने, कागजात तथा जानकारी प्राप्त गर्ने तथा सम्बन्धित विषयका विज्ञ, विभिन्न सरोकारवाला संघ, संस्था र व्यक्तिहरूसँग समेत आवश्यकताअनुसार छलफल गरी रायसुझाव लिने उल्लेख छ । ‘समितिले प्राधिकरणलाई पनि छलफलका लागि बोलाएको छ,’ प्राधिकरण प्रवक्ता पौडेलले भने, ‘उच्चस्तरीय छानबिन समिति बनेपछि प्राधिकरणलाई पनि सहज नै भएको छ ।’", "यसअघि संघीय संसद्का अर्थ, सार्वजनिक लेखा र राज्य व्यवस्था तथा सुशासन समितिले पनि आफ्नै ढंगले नियामकीय निकायहरूको समेत उपस्थितिमा एनसेलको सेयर प्रकरणसम्बन्धी छलफल सुरु गरेका थिए । समितिहरूले आगामी बैठकमा सेयर खरिद–बिक्रीको सम्झौतापत्रलगायत कागजपत्र उपलब्ध गराउन नियामक निकायलाई निर्देशन दिएका छन् । लेखा समितिले खरिद–बिक्री प्रक्रिया शंकास्पद रहेको ठहर गर्दै त्यसलाई मान्यता नदिन सरकारलाई निर्देशन दिएको छ । यसै विषयमा परेको रिटउपर उच्च अदालत पाटनले पनि मंसिर २५ गतेसम्म खरिद–बिक्रीलाई मान्यता नदिन आदेश दिएको छ ।"], "Image Source": null},
{"title": null, "url": null, "summary": null, "source": "current-news-block", "Time": null, "Author": null, "Content": ["काठमाडौँ — चीनको ग्रामीण क्षेत्रमा एड्सको महामारी उजागर गर्ने प्रसिद्ध डाक्टर  गाओ याओजीको ९५ वर्षको उमेरमा निधन भएको छ ।  सन् २००९ देखि निर्वासनमा रहेकी उनको अमेरिकाको  न्युयोर्कमा निधन भएको हो ।", "बीबीसीका अनुसार उनले रगत बेच्ने व्यवसायीका कारण ग्रामीण इलाकामा एचआईभी महामारी फैलियो भन्ने पत्ता लगाएकी थिइन् । उनले आफ्नै खर्चमा एड्स निवारणका लागि बिरामीहरूको उपचार गर्ने र सचेतना फैलाउने काम गरेकी थिइन् । उनलाई सन् २००३ मा एसियाको नोबेल पुरस्कार मानिने रोमन म्यागासेसे पुरस्कार पनि दिइएको थियो । ", "सन् १९२७ मा सान्दोङ प्रान्तमा जन्मिएकी उनी र उनको परिवार दोस्रो विश्वयुद्धको समयमा मध्य हेनान प्रान्तमा बसाइँ सरेको थियो । १९८० र ९० को दशकमा, हेनान जस्ता ग्रामीण क्षेत्रहरूमा रगतको बिक्री सामान्य थियो। रगत बेच्ने कामलाई स्थानीय सरकारले छुट दिएको थियो । तर त्यसबेला ग्रामीण चीनमा एचआईभीका थोरै केसहरू पत्ता लागेका थिए, र एड्सको चेतनाको कमीले एचआईभी संक्रमित बिरामीहरूबाट पनि रगत सङ्कलन गरिन्थ्यो । जसले रोग फैलाउन थाल्यो। त्यसबेला, चिनियाँ अधिकारीहरूले एचआईभी दुई तरिकाबाट सर्ने सोचेका थिए : शारीरिक सम्पर्क र गर्भावस्थाको समयमा आमाबाट बच्चामा। ", "डा. गाओले एकअर्काको रगतबाट पनि सर्छ भन्ने कुरा बाहिर ल्याइन । उनी हेनानका गाउँहरूमा एड्सका घटनाहरूको अनुसन्धान गर्न गइन्। उनले १०० भन्दा बढी एड्स प्रभावित गाउँहरू भ्रमण गरी १ हजार भन्दा बढी परिवारहरूलाई भेटिन् ।", "हेनानका अधिकारीहरूले सुरुमा रगत बेच्ने कामको बचाउ नै गरे । तर अन्ततः सन् १९९० को दशकको मध्यतिर यो व्यवसाय बन्द गरियो । तर डा. गाओले देशमा एचआईभीको फैलावटको बारेमा बोलिरहिन् । 'यो ठूलो छ। यो देशव्यापी छ, जताततै छ। मैले आफ्नै आँखाले सबै देखेको छु। रगत बिक्री अवैध छ। विगतमा, यो खुला र सार्वजनिक थियो। अब, यो भूमिगत छ,'उनले २०१० मा उनले बीबीसीसँगको अन्तर्वार्तामा भनेकी छ्न् ।", "डा. गाओले चीनमा एक करोड मानिस एचआईभी संक्रमित भएको दाबी गरेकी थिइन् जबकि त्योबेला बेइजिङको आधिकारिक तथ्यांक ७ लाख ४० हजार मात्र थियो । उनको यो भनाइ विवादमा पर्‍यो । सुरुमा चिनियाँ अधिकारीहरूले उनको प्रशंसा नै गरेका थिए । तर हेनानका अधिकारीहरूले पछि उनको आलोचनाबाट असहज ठान्न थाले । स्थानीय सरकारले निगरानी र दबाब बढाउन थालेपछि उनले २००९ मा चीन छोडेकी थिइन् ।"], "Image Source": null}
][
{"title": null, "url": null, "summary": null, "source": "current-news-block", "Time": null, "Author": null, "Content": ["काठमाडौँ — कानुनी रूपमा पूर्वस्वीकृति नलिई सेयर स्वामित्व खरिद–बिक्री गरिएको विषयमा नियामक नेपाल दूरसञ्चार प्राधिकरणले एनसेल आजियटालाई स्पष्टीकरण मागेपछि एनसेलले स्वीकृतिका लागि यथाशीघ्र उपलब्ध गराउने भनेको कागजपत्रका विषयमा प्राधिकरणले पुनः ताकेता गरेको छ । नेपालको दूरसञ्चार नियामक र प्रत्यक्ष विदेशी लगानीसम्बन्धी सरोकार राख्ने कुनै पनि निकायलाई खबरै नगरी मंसिर १५ मा बेलायतको स्पेक्ट्रलाइट यूकेलाई आफ्नो हिस्सामा रहेको ८० प्रतिशत सेयर बेचेको घोषणा गरेको थियो ।", "अनुमतिबगेर नै सेयर खरिद सम्झौता गरेको झन्डै दुई साता बितिसक्दा पनि एनसेलले यसअघि दूरसञ्चार प्राधिकरणलाई लेखेको पत्रमा उल्लेख गरेबमोजिम नियामकीय निकायहरूलाई कुनै दस्ताबेज उपलब्ध गराएको छैन । ‘आज (मंसिर २५) हामीले सम्झौता पत्रलगायत डकुमेन्ट दिन एनसेललाई चिठी लेखेका छौं,’ प्राधिकरणका प्रवक्ता सन्तोष पौडेलले भने, ‘चिठी पठाइसकेका छौं । अघिल्लो पत्रमा एनसेलले स्वीकृति माग गर्न आउँछौं, कागजपत्र पनि बुझाउँछौं भनेको थियो तर अहिलेसम्म कुनै डकुमेन्ट प्राप्त भएको छैन ।’", "मंसिर १३ मा मलेसियाको आजियटा बर्दाह समूहले नेपालमा विदेशी लगानीका लागि राम्रो वातावरण नभएकाले बाहिरिने भन्दै एनसेलमा रहेको आफ्नो सम्पूर्ण सेयर बिक्रीका लागि राखिएको घोषणा गरेको थियो । सेयर बिक्रीका विषयमा नियामक दूरसञ्चार प्राधिकरणसँग पूर्वस्वीकृति लिनुपर्ने कानुनी व्यवस्थाबारे भनी स्मरण गराउँदै प्राधिकरणले मंसिर १४ मा एनसेल आजियटलाई पत्र काटेको थियो । आजियटाले भने त्यसको भोलिपल्टै स्पेक्ट्रलाइटलाई ५ करोड अमेरिकी डलर (६ अर्ब ६५ करोड रुपैयाँ) सहित अन्य विभिन्न सर्तमा सेयर बेचेको भन्दै विज्ञप्ति जारी गरेको थियो । खरिदकर्ता स्पेक्ट्रलाइटले एनसेलको ग्लोबल आईएमई, स्ट्यान्डर्ड चार्टर्ड र एनआईबीएलमा गरी २७ अर्ब ऋण सकार्दै सन् २०२९ सम्म सर्तसहितको सम्झौताअनुरूप झन्डै १० अर्ब रुपैयाँ हाराहारीमा आजियटालाई लाभांश बुझाउने पनि सहमति गरेको विज्ञप्तिमा उल्लेख छ ।", "मंसिर १९ मा एनसेल आजियटाले प्राधिकरणको पत्रको जवाफ दिँदै आफूहरू कानुनको शासनमा विश्वास गर्ने जिम्मेवार संस्था भएकाले नेपालको दूरसञ्चारसम्बन्धी नियमावली र विनियमावलीका प्रावधानहरूको पूर्ण पालनामा प्रतिबद्ध रहेको उल्लेख गरेको थियो । एनसेलले घोषित सेयर खरिद बिक्रीका लागि भएको दुई पक्षीय सम्झौतासमेतका कागजातहरू संकलनका क्रममा रहेको र प्राप्त हुनेबित्तिकै स्वीकृतिका लागि पेस गरिने पनि जनाएको थियो ।", "नेपाल दूरसञ्चार प्राधिकरण (अनुमतिपत्र प्राप्त व्यक्तिको सेयर खरिद–बिक्री) विनियमावली, ०७६ विनियम (४) (क) मा अनुमतिपत्र प्राप्त व्यक्तिले आफ्ना सेरयधनीको सेयर खरिद–बिक्री वा नामसारी गर्नुपूर्व प्राधिकरणको स्वीकृति प्राप्त गर्नुपर्ने उल्लेख छ । त्यस्तै, दूरसञ्चार नियमावली, ०५४ को नियम १५ (ट) अनुसार चुक्ता पुँजीको पाँच प्रतिशतभन्दा बढी सेयर खरिद–बिक्री गर्नुअघि प्राधिकरणको स्वीकृति लिनुपर्छ ।", "सम्बन्धमा नेपाल सरकारले पूर्वमहालेखापरीक्षक टंकमणि शर्माको संयोजकत्वमा एक छानबिन समिति गठन गरी एनसेल आजियटा प्रकरणका विभिन्न पक्षहरूको अध्ययन सुरु गरेको छ । कुल ३० दिनको कार्यादेश प्राप्त गरेको समितिले छानबिनका लागि सार्वजनिक रूपमा सुझाव माग गरेको छ । समितिले अध्ययन तथा छानबिनका क्रममा सम्बन्धित विषय क्षेत्रका नियामक निकायहरू, सरकारी अधिकारीहरू, सम्बन्धित सेवा प्रदायक कम्पनीसँग छलफल गर्ने, कागजात तथा जानकारी प्राप्त गर्ने तथा सम्बन्धित विषयका विज्ञ, विभिन्न सरोकारवाला संघ, संस्था र व्यक्तिहरूसँग समेत आवश्यकताअनुसार छलफल गरी रायसुझाव लिने उल्लेख छ । ‘समितिले प्राधिकरणलाई पनि छलफलका लागि बोलाएको छ,’ प्राधिकरण प्रवक्ता पौडेलले भने, ‘उच्चस्तरीय छानबिन समिति बनेपछि प्राधिकरणलाई पनि सहज नै भएको छ ।’", "यसअघि संघीय संसद्का अर्थ, सार्वजनिक लेखा र राज्य व्यवस्था तथा सुशासन समितिले पनि आफ्नै ढंगले नियामकीय निकायहरूको समेत उपस्थितिमा एनसेलको सेयर प्रकरणसम्बन्धी छलफल सुरु गरेका थिए । समितिहरूले आगामी बैठकमा सेयर खरिद–बिक्रीको सम्झौतापत्रलगायत कागजपत्र उपलब्ध गराउन नियामक निकायलाई निर्देशन दिएका छन् । लेखा समितिले खरिद–बिक्री प्रक्रिया शंकास्पद रहेको ठहर गर्दै त्यसलाई मान्यता नदिन सरकारलाई निर्देशन दिएको छ । यसै विषयमा परेको रिटउपर उच्च अदालत पाटनले पनि मंसिर २५ गतेसम्म खरिद–बिक्रीलाई मान्यता नदिन आदेश दिएको छ ।"], "Image Source": null},
{"title": null, "url": null, "summary": null, "source": "current-news-block", "Time": null, "Author": null, "Content": ["काठमाडौँ — चीनको ग्रामीण क्षेत्रमा एड्सको महामारी उजागर गर्ने प्रसिद्ध डाक्टर  गाओ याओजीको ९५ वर्षको उमेरमा निधन भएको छ ।  सन् २००९ देखि निर्वासनमा रहेकी उनको अमेरिकाको  न्युयोर्कमा निधन भएको हो ।", "बीबीसीका अनुसार उनले रगत बेच्ने व्यवसायीका कारण ग्रामीण इलाकामा एचआईभी महामारी फैलियो भन्ने पत्ता लगाएकी थिइन् । उनले आफ्नै खर्चमा एड्स निवारणका लागि बिरामीहरूको उपचार गर्ने र सचेतना फैलाउने काम गरेकी थिइन् । उनलाई सन् २००३ मा एसियाको नोबेल पुरस्कार मानिने रोमन म्यागासेसे पुरस्कार पनि दिइएको थियो । ", "सन् १९२७ मा सान्दोङ प्रान्तमा जन्मिएकी उनी र उनको परिवार दोस्रो विश्वयुद्धको समयमा मध्य हेनान प्रान्तमा बसाइँ सरेको थियो । १९८० र ९० को दशकमा, हेनान जस्ता ग्रामीण क्षेत्रहरूमा रगतको बिक्री सामान्य थियो। रगत बेच्ने कामलाई स्थानीय सरकारले छुट दिएको थियो । तर त्यसबेला ग्रामीण चीनमा एचआईभीका थोरै केसहरू पत्ता लागेका थिए, र एड्सको चेतनाको कमीले एचआईभी संक्रमित बिरामीहरूबाट पनि रगत सङ्कलन गरिन्थ्यो । जसले रोग फैलाउन थाल्यो। त्यसबेला, चिनियाँ अधिकारीहरूले एचआईभी दुई तरिकाबाट सर्ने सोचेका थिए : शारीरिक सम्पर्क र गर्भावस्थाको समयमा आमाबाट बच्चामा। ", "डा. गाओले एकअर्काको रगतबाट पनि सर्छ भन्ने कुरा बाहिर ल्याइन । उनी हेनानका गाउँहरूमा एड्सका घटनाहरूको अनुसन्धान गर्न गइन्। उनले १०० भन्दा बढी एड्स प्रभावित गाउँहरू भ्रमण गरी १ हजार भन्दा बढी परिवारहरूलाई भेटिन् ।", "हेनानका अधिकारीहरूले सुरुमा रगत बेच्ने कामको बचाउ नै गरे । तर अन्ततः सन् १९९० को दशकको मध्यतिर यो व्यवसाय बन्द गरियो । तर डा. गाओले देशमा एचआईभीको फैलावटको बारेमा बोलिरहिन् । 'यो ठूलो छ। यो देशव्यापी छ, जताततै छ। मैले आफ्नै आँखाले सबै देखेको छु। रगत बिक्री अवैध छ। विगतमा, यो खुला र सार्वजनिक थियो। अब, यो भूमिगत छ,'उनले २०१० मा उनले बीबीसीसँगको अन्तर्वार्तामा भनेकी छ्न् ।", "डा. गाओले चीनमा एक करोड मानिस एचआईभी संक्रमित भएको दाबी गरेकी थिइन् जबकि त्योबेला बेइजिङको आधिकारिक तथ्यांक ७ लाख ४० हजार मात्र थियो । उनको यो भनाइ विवादमा पर्‍यो । सुरुमा चिनियाँ अधिकारीहरूले उनको प्रशंसा नै गरेका थिए । तर हेनानका अधिकारीहरूले पछि उनको आलोचनाबाट असहज ठान्न थाले । स्थानीय सरकारले निगरानी र दबाब बढाउन थालेपछि उनले २००९ मा चीन छोडेकी थिइन् ।"], "Image Source": null},
{"title": null, "url": null, "summary": null, "source": "current-news-block", "Time": null, "Author": null, "Content": ["काठमाडौँ — प्रधानमन्त्री पुष्पकमल दाहालले रुसी सेनामा २०० नेपाली भर्ना भएको जानकारी औपचारिक रूपमै आएको खुलासा गरेका छन् । रुसी सेनामा गएर हालसम्म ६ नेपालीको मृत्यु र ३ जना युक्रेनी सेनाको कब्जामा रहेको सूचना सार्वजनिक भइरहेका बेला प्रधानमन्त्रीले नै सोमबार रुसी सेनामा २०० को संख्यामा नेपाली भर्ती भएको जानकारी बाहिर ल्याएका हुन् ।", "माओवादी कार्यालय पेरिसडाँडामा प्रेस सेन्टरको पदाधिकारी बैठकलाई सम्बोधन गर्दै दाहालले नेपालबाट कोही भिजिट भिसा, कोही अध्ययन भिसामा रुसमा पुगेको बताए । रुसी सेनामा कति नेपाली छन् भन्ने विषयमा परराष्ट्र मन्त्रालय र रुसको मस्कोस्थित नेपाली दूतावास मौन रहेको बेलामा प्रधानमन्त्री दाहालले नै औपचारिक खुलासा गरेका हुन् ।", " रुसी सेनामा भर्ती भएर रुस–युक्रेन युद्धको चपेटामा परेका नेपालीको संख्या अझै बढी हुन सक्ने अनुमान छ । प्रधानमन्त्री दाहालले रुसी सेनामा भर्ती भएका नेपालीको उद्धारका लागि सरकारले के गरिरहेको छ भन्नेबारे भने प्रस्ट खुलाएनन् । उनले अध्ययन र खोजी जारी रहेको मात्र बताए । प्रधानमन्त्रीको अभिव्यक्तिबाट नेपालीको उद्धार गर्ने सम्बन्धमा सरकार आफैं अन्योलमा रहेको देखिन्छ । अध्यागमन विभागका अनुसार २०२२ जनवरीदेखि २०२३ नोभेम्बरसम्म अध्ययन, श्रम र भिजिट भिसामार्फत २९ सय नेपाली रुस पुगेका छन् । त्यसबाहेक यूएईबाट पनि नेपालीहरू रुस गएको तथ्यांक भेटिन्छ ।", "दाहालले रुसी सेना बनेका नेपाली कोही युक्रेनको कब्जामा भएको तथा केही नेपाली युक्रेनी सेनामा रहेको औपचारिक जानकारी आएको बताए । ‘विगतमा यस्तो देख्न/बेहोर्न पर्दैन थियो, अहिले परिरहेको छ । इजरायल र हमासमा १० नेपालीको ज्यान गयो, १ बेपत्ता छन्, उनलाई फिर्ता ल्याउने अन्तिम प्रक्रियातिर बढिरहेका छौं,’ हमास विद्रोहीको कब्जामा रहेका नेपाली विपिन जोशीसमेतको अवस्थालाई जोडेर प्रधानमन्त्री दाहालले भने । ", "प्रधानमन्त्रीका परराष्ट्र मामिला सल्लाहकार रूपक सापकोटाले दाहालले भनेजस्तै नेपालको कुनै पनि विदेशी सेनामा भर्ती गर्ने नीति नरहेको प्रस्ट पारे । ‘तर विदेशी सेनामा गएर भर्ती भइरहेका छन्, यो दुःखद हो । आर्थिक अवस्था र बिचौलियाको प्रलोभनमा विदेशी सेनामा भर्ती भएका हुन्,’ उनले भने, ‘रुसलाई यस विषयमा जानकारीका लागि कूटनीतिक नोट पनि पठाइसकेको छ ।’ ", "सन् १९४७ मा नेपाल–बेलायत–भारतबीचको त्रिपक्षीय सन्धिबाहेक नेपाली नागरिकलाई अन्य कुनै पनि मुलुकले सेनामा भर्ती गर्ने अधिकार छैन । तर सरकारको नीतिविपरीत अन्य द्वन्द्वग्रस्त मुलुकमा गएर आर्थिक लाभका लागि नेपालीहरू सेनामा भर्ती भइरहेका छन् । रुसी सेनामा भर्ती गरिएका नेपालीलाई तत्काल स्वदेश फिर्ता गर्न नेपालले कूटनीतिक नोट पठाए पनि कुनै जवाफ आएको छैन । परराष्ट्र स्रोतका अनुसार रुसबाट कुनै पनि जवाफ आउन एक महिना लाग्छ ।", "साथै, रुसी सेनामा भर्ती भएका नेपालीलाई युक्रेनीले कब्जामा लिएका छन् । त्यसका लागि युक्रेनसमेतलाई हेर्ने जर्मनीस्थित नेपाली दूतावासले त्यहाँ रहेको युक्रेनी दूतावाससँग लगातार सम्पर्क गर्न खोजे पनि भेटवार्ताका लागि समय नदिएको परराष्ट्र स्रोतको भनाइ छ । परराष्ट्र मन्त्रालयले मंसिर १८ मा विज्ञप्ति जारी गर्दै रुसलाई कूटनीतिक पत्राचार गरी नेपालीलाई सेनामा भर्ती नगर्न आग्रह गरेको जनाएको थियो । विज्ञप्तिमा भनिएको थियो, ‘नेपाली नागरिकलाई रुसी सेनामा भर्ना नगर्न र कुनै नेपाली नागरिकलाई भर्ना गरेको भए तत्काल नेपाल फर्काउनसमेत रुसी सरकारलाई अनुरोध गरिएको छ ।’", "मन्त्रालयले यसअघि साउन १६ मा नै विज्ञप्तिमार्फत विदेशी सेनामा नेपाली नागरिक भर्ना सम्बन्धमा परम्परागत रूपमा रहेको सम्झौताअन्तर्गत केही मित्रराष्ट्रबाहेक अन्य विदेशी सेनामा भर्ना हुन अनुमति दिने कुनै नीति नरहेको स्पष्ट गरेको थियो । ", "परराष्ट्रले मृतकका शव यथाशीघ्र नेपाल पठाउन तथा पीडित परिवारलाई क्षतिपूर्ति उपलब्ध गराउनसमेत रुसलाई अनुरोध गरिसकेको छ । सरकारी कामकाज, रुसी सरकारको छात्रवृत्ति तथा पेसा व्यवसायमा संलग्न भएकालाई बाहेक अन्य सर्वसाधारण नागरिकलाई रुस यात्रा गर्नुपरेमा परराष्ट्र मन्त्रालयअन्तर्गतको कन्सुलर सेवा विभाग, त्रिपुरेश्वरबाट जारी गरिने ‘नो अब्जेक्सन लेटर’ (एनओसी) लिएर मात्र यात्रा गर्नु हुन अपिल गरेको थियो । रुसी सेनामा नेपालीको भर्ती सम्बन्धमा नेपालले विशेष कदम चाल्नुपर्ने पूर्वपरराष्ट्र सचिव मधुरमण आचार्य ठान्छन् । ‘प्रधानमन्त्रीको भनाइ सुन्दा रुसबाट औपचारिक रूपमा जानकारी आएको देखियो,’ उनले भने, ‘सरकारले हाम्रो स्वीकृतिबिना भर्ना नगर भनेर चिठी लेख्नुबाहेक यस विषयलाई गम्भीर रूपमा लिएकै हो भने नेपालस्थित रुसी राजदूतलाई बोलाएर कुरा गर्नुपर्छ ।’", "परराष्ट्र मामिलाका जानकार एवं पूर्वराजदूत दिनेश भट्टराईले रुसी सरकारका उच्च तहका अधिकारीसँग रुसी सेनामा नेपालको नीतिविपरीत भइरहेको आफ्ना नागरिकहरूको भर्तीबारे नेपाल सरकार बोल्नुपर्ने बताए । ‘नेपालले आफ्नो नीतिमा नेपाल–भारत–बेलायतबीचको त्रिपक्षीय सन्धिअनुसार नेपालीलाई सेनामा भर्ती गर्ने, नेपालले संयुक्त राष्ट्रसंघअन्तर्गत शान्ति सेनामा विश्व शान्तिका लागि नेपाली सेना खटाउने तर त्यसबाहेक अन्य मुलुकको सेनामा नेपाली भर्ती गर्ने कुनै नीति नरहेको बारे रुसलाई स्पष्ट रूपमा बताउनुपर्छ,’ उनले भने, ‘हाम्रा नागरिकलाई तपाईंहरूको सेनामा भर्ना नगरिदिनुहोस् भन्न सक्नुपर्छ ।’ उनले रुसी राजदूतलाई बोलाएर नेपालको नीतिबारे मस्कोलाई जानकारी दिन सन्देश दिन सक्नुपर्ने उल्लेख गरे । ", "रुसी सेनामा गएका थप एक नेपालीलाई युक्रेनी सेनाले कब्जामा लिएका छन् । दाङ बिजौरीका प्रतीक पुनलाई कब्जामा लिएको भिडियो युक्रेनी सेनाले सार्वजनिक गरेको हो । रुसी सेनामा भर्ती भएर युद्धका क्रममा युक्रेनी सेनाको कब्जामा परेका पुन तेस्रो व्यक्ति हुन् । ‘म यहाँ विद्यार्थी भिसामा आएको हुँ, मस्कोमा दुई/तीन महिना बसें । त्यसपछि एजेन्ट दाइहरूले आर्मीमा लगाउनुभयो । हामीलार्ई सम्झौता/कन्ट्र्याक पेपरबारे थाहा थिएन,’ पुनले भिडियोमा भनेका छन्, ‘हामीलाई युद्धमा के भइरहेको छ, थाहा थिएन । ती दाइकै कुरामा लागेर म आर्मीमा भर्ना भएको हुँ ।’", "केही महिनाको प्रशिक्षणपछि फिल्डमा पठाएको अहिले आफू युक्रेनमा रहेको उनले बताएका छन् । ‘म सबै नेपाली जनतालाई रुसी सेनामा नआउन अनुरोध गर्छु । तपाईंले पैसा र रुसी नागरिकताका लागि आउन सक्नुहुन्छ तर त्यो नै सबैथोक होइन,’ उनले भनेका छन्, ‘तपार्इं नेपालमा बस्नुभयो भने राम्रो हुन्छ । नेपाली जनताले युद्ध केही समयमा रोकिन्छ र पैसा लिएर फर्किन पाइन्छ भन्छन् । तर युद्ध रोकिने छाँट छैन, निकै गाह्रो छ ।’", "युक्रेनी सेनाले यसअघि मन्डनदेउपुर–६, काभ्रेका २२ वर्षीय सिद्धार्थ ढकाललाई नियन्त्रणमा लिएको थियो । उनलाई मंसिर १७ मा युक्रेनको जेपोरोजिया क्षेत्रबाट पक्राउ गरिएको हो । यस्तै असोज २७ मा बर्दियाका २३ वर्षीय विवेक खत्रीलाई नियन्त्रणमा लिएको भिडियो सार्वजनिक गरेको थियो । परराष्ट्रले तीनै जनाको रिहाइका लागि युक्रेन हेर्ने जर्मनीस्थित दूतावासलाई पत्र पठाइसकेको छ । तर त्यसको जवाफ पाइनसकेको परराष्ट्र स्रोतले बतायो ।"], "Image Source": null},
{"title": null, "url": null, "summary": null, "source": "current-news-block", "Time": null, "Author": null, "Content": ["चितवन — भाले हात्ती चिन्ने आधार नै लामालामा दाह्रा हुन् । तर चितवनको पूर्वी क्षेत्रमा पर्ने निकुञ्जको जनकपुर पोस्टका पोथी हात्तीसँग प्रेममा मग्न अर्को हात्तीको भने दाह्रा छैन । भाले भए पनि दाह्रा नभएको हात्तीलाई मकुना भनिन्छ । चितवन राष्ट्रिय निकुञ्ज मकुनाको नयाँ मुकाम हो ।", "हात्तीका विषयमा विद्यावारिधि गरेका र हाल बर्दिया राष्ट्रिय निकुञ्जका प्रमुख संरक्षण अधिकृत अशोक राम यसअघि चितवनमा मकुना देखिएको आफूलाई थाहा नभएको बताउँछन् । नेपालका जंगलमा मकुनाको संख्या निकै कम छ । ", "मकुना नेपालमा मात्रै हैन भारतमा पनि कमै पाइन्छ । श्रीलंकामा भने धेरै हुन्छन् । ‘नेपाल र भारतमा मुस्किलले १० प्रतिशत जति भाले हात्ती दाह्रा नभएका अर्थात् मकुना हुन्छन् । तर श्रीलंकामा दाह्रा भएका १० प्रतिशत जति र अरू सबै मकुना हुन्छन्,’ हात्ती विज्ञ रामले भने । ", "यस्तो अनौठो भाले चितवनको नौलो बासस्थलमा आएर घरेलु हात्तीसँग मायापिरती लाइसकेको छ । चितवन राष्ट्रिय निकुञ्जका सूचना अधिकारी रहेका संरक्षण अधिकृत गणेशप्रसाद तिवारीका अनुसार मकुना मंसिर १८ मा चितवनमा देखिएको हो । उनका अनुसार मकुनाले आफ्नो प्राकृतिक स्वभावबाहेक अन्य आक्रामक कुनै गतिविधि गरेको छैन ।", "निकुञ्जको पूर्वी क्षेत्रमा पर्ने कुमरोज नजिकको जनकपुर पोस्ट र राप्ती पारिको अमृते पोस्टका पोथी हात्तीलाई उसले पछ्याएको तिवारीले बताए । ‘जनकपुर पोस्टका दुई पोथी हात्ती कोशीकली र प्रेरणाकली मकुनाबाट भाले लागेको भन्ने जानकारी छ,’ सूचना अधिकारी तिवारीले भने । पोस्टमा रहेका सरकारी हात्ती हुन् या घरमा पालेका अन्य पोथी हात्ती, प्रजननका लागि सबैलाई जंगली भाले हात्तीको भर पर्नुपरेको छ । चितवन निकुञ्जको खोरसोरमा २०४४ सालमा खुलेको हात्ती प्रजनन केन्द्र छ ।", "निकुञ्ज स्थापनादेखि नै काम गर्दै आएका र पछि प्रमुख संरक्षण अधिकृत भएर अवकाश लिएका रामपृत यादवका अनुसार प्रजनन केन्द्रमा अहिलेसम्म जन्मेका बच्चा सबै जंगली भालेका सन्तान हुन् । ‘प्रजनन केन्द्र खुलेपछि थाइल्यान्डबाट एउटा भाले हात्ती पनि ल्याएको हो । तर त्यसबाट बच्चा जन्मन सकेन । पछि जंगली भाले हात्तीसँगै यहाँका पोथी हात्तीको संसर्ग हुन थाल्यो । प्रजनन केन्द्रका प्रायः बच्चा जंगली भाले हात्तीकै हुन्,’ यादवले भने । ", "कुनै बेला चितवन निकुञ्जमा रोमियो, नानापाटेकर नाम गरेका पुराना जंगली भाले हात्ती थिए । पछि रोनाल्डोको उदय भयो । बिस्तारै ध्रुबेले पनि निकुञ्जमा कब्जा जमायो । दुई/तीन वर्षयता गोविन्दे नामको जंगली भाले हात्ती पनि चितवन निकुञ्जका पोथी हात्तीको प्रेममा पर्दै गएको देखिन्छ । तर ती सबै दाह्रा भएका भाले हुन् । ‘हामीले नयाँ पुराना अधिकारीहरू र प्राविधिकसँग बुझ्यौं । चितवनमा मकुना देखिएको यो नै पहिलो रहेछ,’ तिवारीले भने । चितवन र पर्सा निकुञ्जमा जंगली हात्तीका तीन झुन्ड हिँडडुल गर्छन् । ‘यो मकुना तीमध्ये कुनै एउटा झुन्डमा पस्ने कोसिसमा छ । उता सफल हुन नसकेको मेसोमा घरपालुवातिर आएको पनि होला,’ हात्ती विज्ञ रामको अनुमान छ । अनुभवी पोथी हात्तीको नेतृत्वमा हुने जंगली हात्तीको समूहमा हुर्कंदै गएका एकै वंशका भाले हात्ती खेदिन्छन् । प्रजननका लागि अन्य समूह र वंशका भाले हात्तीको प्रवेश हुन्छ । ", "पूर्वप्रमुख संरक्षण अधिकृत यादव पनि चितवनमा आफूले मकुना नदेखेको बताउँछन् । चितवन निकुञ्ज स्थापना भएको ५० वर्ष पार भएपछि देखा परेको मकुना झापाबाटै आएको हात्ती विज्ञ रामले बताए । ‘दुई वर्षअघि सन् २०२२ को मार्च २४ मा झापा बाहुनडाँगीबाट पाँचवटा भाले हात्तीको सूमह पश्चिम लागेको थियो । यो मकुना त्यसैमा थियो,’ रामले भने । ", "बाहुनडाँगीबाट पश्चिम लागेपछि हात्तीले कोशी टप्पुमा अलि राम्रो वन भेट्टाउँछन् । कोशीबाट पश्चिम लाग्दा कमला तरेर सिन्धुलीतर्फ लागे वन क्षेत्र र दक्षिण झरे बस्ती पस्छन् । वन र बस्ती हुँदै रौतहट आएपछि बल्ल अलि राम्रो जंगल भेट्टाउँछन् । र, वाग्मती तरेपछि पर्सा निकुञ्ज छिर्छन् । झापाबाट चितवनसम्म सिधा दूरी लगभग चार सय किलोमिटर छ । यो यात्रामा डेढ सय किलोमिटर जति बस्ती र खेतीपातीबाट हात्ती हिँड्ने गरेको उनले बताए । दुई वर्षअघि त्यसरी आएर पर्सा निकुञ्जमा छिरेका हात्तीमध्ये दुईवटा फर्किसकेको रामले बताए । ‘एम गज पर्सामै रोकिएको छ । मकुना चितवनमा भेटियो भने अर्को एउटा भाले देखा परेको छैन,’ राम भन्छन् । नेपालमा मकुना हात्ती पाँचवटा जति मात्रै भएको उनको अनुमान छ । ०७८ असोजमा कोशी टप्पुमा एउटा मकुना विद्युतीय धरापमा परेर मरेको थियो । ", "हात्तीको समूहमा नजिकको भन्दा टाढाको वंशको भालेले गर्ने प्रजनन प्रभावकारी मानिन्छ । यसबाट स्वस्थ र बलिया बच्चा जन्मन्छन् । मकुना भारतको असममा जन्मेको हुन सक्ने हात्ती विज्ञ रामको अनुमान छ । त्यसैले फरक वंशको भालेसँगको संसर्गबाट चितवनमा बलिया बच्चा जन्मने आशा छ । पहिला असमदेखि आएका हात्तीका बथान खाना र पानी खोज्दै पश्चिम नेपालको सीमा कटेर भारतका जंगलसम्म पुग्थे । ", "‘त्यसैले झापादेखि चितवनसम्म हात्ती आउनु नौलो कुरा हैन । चितवनका जंगली हात्ती पनि पूर्व पुगेको मैले भेटेको छु । तर पछिल्ला वर्षमा उनीहरूको बाटोमा पर्ने जंगल धेरै नष्ट भयो । नभए असमको हात्ती नेपालको पूर्वी भेगबाट छिरेर कञ्चनपुर कटेर भारतकै कार्बेट नेसनल पार्कसम्म पुग्थे,’ रामले भने । अहिले पूर्वबाट मुस्किलले चितवनसम्म आएको हात्ती यहाँबाट पश्चिम जानै सक्दैन । ", "रामका अनुसार जंगली हात्ती चितवन निकुञ्ज पार गरेर पश्चिम जान सक्ने अवस्था भने छैन । त्यसैगरी पश्चिमबाट आएको हात्ती कपिलवस्तुको गुगौलीबाट पूर्व लाग्न नसकेको रामले बताए । खानाका साथै पोथीको साथ पाएको मकुना अब फर्केर पूर्व लाग्ला या नलाग्ला यसै भन्न नसकिने रामको भनाइ छ । मकुना हाल शान्त छ । तर हात्तीको स्वभाव उत्तेजित भइहाल्ने पनि हुन्छ । त्यसैले निगरानी गरेको निकुञ्जका संरक्षण अधिकृत तिवारीले बताए । ‘यो हात्ती हाम्रा लागि नौलो छ । हात्तीका लागि पनि चितवन नौलो छ । त्यसैले के हुन्छ निगरानी गरिरहनुपरेको छ,’ उनले भने । "], "Image Source": null},
{"title": null, "url": null, "summary": null, "source": "current-news-block", "Time": null, "Author": null, "Content": ["दाङ — रुसी सेनामा भर्ती भएर युक्रेनविरुद्धको लडाइँमा होमिएका दाङका एक युवक घाइते भई उपचार गराइरहेको खुलेको छ । दाङ तुलसीपुरका ३७ वर्षीय रामचन्द्र खड्का तीन महिनाअघि ७ लाख रुपैयाँ खर्चेर भारतको नयाँदिल्ली, हैदराबाद हुँदै दुबईबाट रुस पुगेका थिए । खड्का लडाइँका क्रममा युक्रेनको बागमोथमा बम आक्रमणमा परी घाइते भएका थिए । ", "रुसमै रहेका अर्का नेपालीले बायाँ खुट्टा, साप्रा र कम्मरमा बमका छर्रा, गोली लागेका खड्काको मस्कोस्थित अस्पतालमा उपचार थालिएको बताए । उनलाई घटनास्थलबाट हवाई उद्धार गरिएको थियो । रुकुमको खारा मूल घर भएका खड्का पढाइ छोडेर तत्कालीन माओवादी लडाकुमा कम्पनी कमान्डरसम्म भएका थिए । शान्ति प्रक्रियापछि रोजगारीको खोजीमा अफगानिस्तान पुगेका खड्का त्यहाँ नेटो सेनाको सहयोगी भएर दुई वर्षभन्दा बढी काम गरेका थिए ।", "त्यसपछि वैदेशिक रोजगारीका लागि मलेसिया, दुबई, कुवेतमा तीन वर्ष बिताएका थिए । २०६८ सालमा रुकुमबाट दाङ झरेका उनले तुलसीपुर उपमहानगरपालिका–१९, थानगाउँमा व्यावसायिक कागती खेती पनि गरेका थिए । त्यसबाट खासै उपलब्धि नभएपछि उनी रुसी सेनामा सहजै भर्ती हुने सुनेर त्यता लागेका थिए । ", "रामचन्द्रका बुबा, श्रीमती र दुई छोरा छन् । खड्का उपचारक्रममा लामो समय अस्पताल बस्नुपर्ने हुन सक्ने जानकारी पाएका परिवारजन उनी पुनः लडाइँमा फर्कनुपर्ला कि भन्ने चिन्तामा छन् । "], "Image Source": null},
{"title": null, "url": null, "summary": null, "source": "current-news-block", "Time": null, "Author": null, "Content": ["काठमाडौँ — संघीय संसद्का महासचिवको राजीनामा र उक्त पदमा नयाँ नियुक्तिको सिफारिस गुपचुपमा रूपमा अघि बढाइएको भन्दै संसद् सचिवालयका उच्च पदस्थ कर्मचारीले असन्तुष्टि जनाएका छन् । महासचिव भरतराज गौतमको राजीनामा स्वीकृत नहुँदै प्रतिनिधिसभाको सचिवमा कार्यरत पद्मप्रसाद पाण्डेयलाई उक्त पदमा सिफारिसको प्रक्रिया थालिएको भन्दै सचिवालयका कर्मचारीले असन्तुष्टि व्यक्त गरेका हुन् ।", "राष्ट्रिय सभाको निर्वाचन घोषणा भइसकेको स्थितिमा संसद्का महासचिव गौतमले राजीनामा दिएका छन् । गौतमले आइतबार राष्ट्रपति रामचन्द्र पौडेलसमक्ष राजीनामा प्रस्तुत गरेका हुन् । उक्त राजीनामा स्वीकृत भएको जानकारी भने संसद् सचिवालयले प्राप्त गरिसकेको छैन । तर उनको राजीनामा स्वीकृत नहुँदै सभामुख देवराज घिमिरे र राष्ट्रिय सभा अध्यक्ष गणेशप्रसाद तिमिल्सिना पाण्डेयको नाम लिएर राष्ट्रपति पौडेलसमक्ष पुगेका हुन् । महासचिवमा सिफारिस पाण्डेय गत वैशाख १७ मा नायब महान्यायाधिवक्ताबाट राजीनामा दिएर प्रतिनिधिसभा सचिवमा नियुक्त भएका थिए । ", "राष्ट्रिय सभाको निर्वाचन आगामी माघ ११ का लागि तय गरिएको छ । राष्ट्रिय सभाका अध्यक्ष तिमिल्सिनाको कार्यकाल पनि फागुन २० देखि सकिन लागेको छ । राष्ट्रिय सभा निर्वाचनपछि एमालेले राष्ट्रिय सभाको अध्यक्ष गुमाउने पक्का भएपछि संसद्को महासचिव फेर्न लागिएको हो । निर्वाचन नजिकिँदै गएपछि नयाँ नियुक्ति गर्दा अप्ठ्यारो पर्ने भएकाले गौतमलाई राजीनामा गर्न लगाएर पाण्डेयलाई महासचिवमा सिफारिस गरिएको सचिवालयका अधिकारीहरूको भनाइ छ । राष्ट्रिय सभाका अध्यक्ष तिमिल्सिनाले पनि आइतबार सभामुख र आफू गएर महासचिवको नाम राष्ट्रपतिसमक्ष सिफारिस गरेको पुष्टि गरे ।", "संसद्का सचिव र सहसचिवलगायत अधिकारीले नयाँ महासचिव नियुक्ति सिफारिस गर्दा सभामुख र अध्यक्षले कुनै जानकारी नदिएको बताएका छन् । सचिवालयका एक अधिकारीले नाम उल्लेख नगर्ने सर्तमा भने, ‘राष्ट्रिय सभाको अध्यक्ष को हुन्छ भन्ने टुंगो छैन । दुई सिफारिसकर्ता भएको अवस्थामा क्षमता र स्वतन्त्र व्यक्ति नियुक्त हुन्थे । अहिले त गुपचुप रूपमा एकातिर राजीनामा गयो, सँगै सिफारिस । राजीनामा दिएको एक दिन पनि कुरिएको छैन ।’ संसद् सचिवालयले संसद् सेवा दिवस मनाइरहेका बेला महासचिवले कुनै जानकारी नदिई राजीनामा दिनु र नयाँ महासचिवबारे उच्च पदस्थ कर्मचारीसम्मलाई जानकारी नदिई सिफारिस गर्नु सही नभएको ती अधिकारीको भनाइ छ । ‘हामी उत्सव मनाइरहेका छौं तर महासचिवले नै २ दिन पनि कुर्न नसकेर राजीनामा गर्नुभएछ,’ ती अधिकारीले भने । ", "संघीय संसद् सचिवालयका प्रवक्ता एकराम गिरीले महासचिवबाट गौतमले राजीनामा गरेको तर राष्ट्रपतिबाट राजीनामा स्वीकृत भयो कि भएन भन्ने जानकारी प्राप्त नभएको जानकारी दिए । ‘नयाँ नियुक्ति भएको पनि सूचना आएको छैन,’ उनले भने । आइतबार सभामुखले बोलाएर गौतमले राजीनामा दिएको र उक्त पदमा आफूलाई सिफारिस गर्न लागेको जानकारी दिएको पाण्डेयले बताए । प्रतिनिधिसभा सचिवमा नियुक्ति गर्ने क्रममा नै पाण्डेयलाई महासचिव बनाउने वाचाअनुसार नै अहिले गौतमलाई राजीनामा गर्न लगाइएको र सिफारिस गरिएको संसद्का अधिकारीहरूको भनाइ छ । ‘सचिवसरह (नायब महान्यायाधिवक्ता) भइरहेको मान्छे सचिव पदमा नै आउन्न भनेको थिएँ । त्यतिबेला उहाँहरूले तपाईं अहिले आउनुस् पछि मिलाउँला भन्नुभएको थियो,’ पाण्डेयले भने । ", "पूर्वसभामुख दमननाथ ढुंगानाले संसद् सञ्चालन गर्न योग्य व्यक्तिलाई नै सभामुख र अध्यक्षले महासचिवमा सिफारिस गरेको होला भन्ने विश्वास रहेको बताए । ‘महासचिव पदको आवश्यकता संसद्को प्रभावकारिताका लागि हो । सभामुख र अध्यक्षले संसद् चलाउन योग्य मान्छेलाई नै सिफारिस गर्नुभयो होला भन्ने विश्वास गर्नुपर्छ,’ उनले भने । संसद्का पूर्वमहासचिव सूर्यकिरण गुरुङले भने महासचिव राजनीतिक पद भएको र त्यसमा कस्तो विचारधाराको व्यक्तिभन्दा पनि अनुभव भएको व्यक्ति नियुक्त हुँदा संसद्मा अप्ठ्यारो आउँदा समाधान गर्न सहज हुने बताए ।", "‘सभामुख, अध्यक्ष र संसदीय समितिहरूलाई आवश्यक परेको बेला सही सल्लाह दिन सक्ने व्यक्ति महासचिव हुनुपर्छ । अनुभव नभएको व्यक्ति त्यो पदमा हुँदा भोलि अप्ठ्यारो पर्दा संसद् र सचिवालय सञ्चालनमा समस्या आउँछ,’ उनले भने । प्रमुख प्रतिपक्षी एमालेनिकट महासचिव भरतराज गौतमको कार्यकाल उमेरहदका कारण २०८१ भदौ ३ मा सकिन लागेको थियो । उनी २०७७ वैशाख तेस्रो साता महासचिव नियुक्त भएका थिए । संविधानको धारा १०६ मा सभामुख र राष्ट्रिय सभाको संयुक्त सिफारिसमा संघीय संसद्को महासचिव राष्ट्रपतिले नियुक्त गर्ने व्यवस्था गरिएको छ ।"], "Image Source": null},
{"title": null, "url": null, "summary": null, "source": "current-news-block", "Time": null, "Author": null, "Content": ["काठमाडौँ — नेपाली सेनाका उच्च अधिकारीहरूको उमेर विवाद प्रकरणमा संसदीय समितिले चासो देखाएको छ । प्रतिनिधिसभाअन्तर्गतको राज्य व्यवस्था तथा सुशासन समितिले सेनाभित्र पछिल्लो समय उठेका उमेर विवादका विषयमा चासो देखाएको हो ।", "पछिल्लो समय अवकाश प्राप्त उपरथी ताराध्वज पाण्डे र अर्का वरिष्ठ उपरथी अशोक सिग्देलको उमेरलाई लिएर प्रश्न उठेपछि समितिले सेनाभित्र भएको उमेर विवादबारे चासो देखाएको हो । वरिष्ठ उपरथी सिग्देलको उमेर विवाद छानबिन गर्न माग गर्दै अख्तियार दुरुपयोग अनुसन्धान आयोगमा उजुरीसमेत परेको छ । मंसिर ४ मा प्रमुख आयुक्तलाई सम्बोधन गर्दै परेको उजुरीमा ‘शैक्षिक प्रमाणपत्र र नागरिकताको उमेर छानबिन गरी कारबाही गरिपाउँ’ भनिएको छ । ", "साथै, उपरथी सिग्देलको नागरिकतामा जन्ममिति सच्याई वास्तविक सेवावधिभन्दा बढी सेवा गरेको उल्लेख छ । ‘शैक्षिक प्रमाणपत्रमा सिग्देलको जन्ममिति २०२१ चैत १९ रहेको छ । तर नागरिकतामा २०२३ माघ १९ राखेर जागिर लम्ब्याउँदै गएका मात्रै छैनन्, उनी भविष्यमा सैनिक प्रमुख बन्ने लाइनमा छन्,’ निवेदनमा लेखिएको छ । अख्तियारले भने सेनाका विषय आफू मातहत पर्दैन भन्दै रक्षा मन्त्रालयलाई पठाएको थियो । यसअघि अवकाश प्राप्त पाण्डेको बेलामा पनि उमेर विवादलाई लिएर अख्तियारमा उजुरी परेको थियो । पाण्डेले भने आफ्नो उमेरमाथि प्रश्न उठेपछि राजीनामा दिएका थिए । पाण्डे प्रधानसेनापतिका दाबेदार थिए । ", "पाण्डेको अवकाशपछि सिग्देल प्रधानसेनापतिका नयाँ दाबेदार भएका छन् । तर उनको उमेरमा पनि कैफियत देखिएपछि सेनाभित्र उच्च सैनिक अधिकारीहरूको शैक्षिक प्रमाणपत्र र नागरिकतामा समस्या देखिएको हो । आधा दर्जनभन्दा बढी सैनिकहरूले विगत ५ वर्षमा शैक्षिक प्रमाणपत्र र नागरिकतामा समस्या देखिएपछि जागिर छोडिसकेका छन् । उच्च सरकारी स्रोतका अनुसार सेनाभित्रको उमेर विवादको विषयलाई लिएर राज्य व्यवस्था तथा सुशासन समिति सभापति रामहरि खतिवडाले रक्षा सचिव किरणराज शर्मा र मुख्य सचिव वैकुण्ठ अर्यालसँग पनि भेटवार्ता गरिसकेका छन् । ", "सभापति खतिवडाले केही दिनभित्रमा समितिमा सेनाका कुनै एक मात्र अधिकारी नभएर समग्र पदाधिकारीहरूकै उमेरको विषयमा छलफल गर्ने बताए । यस विषयमा चाँडै नै रक्षा मन्त्रालय र प्रधानसेनापतिसमेतलाई बोलाएर छलफल गर्ने खतिवडाको भनाइ छ । ‘नेपाली सेना मुलुकको एक महत्त्वपूर्ण अंग हो । यसलाई हामीले कुनै पनि विषयमा विवादमा ल्याउन हुन्न,’ उनले कान्तिपुरसँग भने, ‘सेनाभित्रको समस्या समाधान गरेर व्यावसायिक सेना बनाउन समितिले आफ्नोतर्फबाट प्रयास गर्ने छ ।’", "त्यस्तै, राज्य व्यवस्था तथा सुशासन समिति सदस्य तथा सांसद रघुजी पन्तले सेनाभित्रको उमेर विवादका सम्बन्धमा नागरिकता र शैक्षिक प्रमाणपत्रको अध्ययन गर्ने काम अब सम्बन्धित निकायको भएका कारण रक्षा मन्त्रालयले गर्नुपर्ने बताए । उनले यसअघि पूर्णचन्द्र थापा प्रधानसेनापति हुँदा उमेरमाथि छानबिन गरेको भने पनि अहिले त्यसले पार लागेको नदेखिएको उल्लेख गरे । ‘त्यसैले गर्दा सेनाको पनि प्रतिनिधि हुने गरी रक्षा मन्त्रालयको नेतृत्वमा एउटा छानबिन समिति बनाउनुपर्ने हुन्छ । जसले हालका जर्नेलहरू र भावी जर्नेलहरू सबैको उमेरलाई लिएर छानबिन गर्नुपर्छ,’ पन्तले भने, ‘अब हामी सबैले व्यक्तिको अनुहार हेर्ने होइन, पद्धतिअनुसार हुने गरी काम गर्नुपर्छ ।’ ", "पन्तले सेनाभित्र फेरि यस्तो समस्या नआउने गरी छानबिन गर्न जरुरी भएको बताए । ‘एउटै कारणले कसैलाई कारबाही गर्ने र कसैलाई कारबाही नगर्ने भन्ने हुन्न,’ उनले भने । पन्तले राज्य व्यवस्था समितिमा उपसमिति बनाएर छानबिन गर्ने कुरा उठेको पनि जनाए । ‘तर हामीले पहिला रक्षा मन्त्रालयले छानबिन गरोस् त्यसपछि मात्र उपसमिति बनाउनु उचित हुने सल्लाह दिएका छौं,’ उनले भने ।"], "Image Source": null},
{"title": null, "url": null, "summary": null, "source": "current-news-block", "Time": null, "Author": null, "Content": ["काठमाडौँ — राष्ट्रिय सभामा पदावधि सकिएर रिक्त हुने १९ सिट भागबन्डाका लागि गठबन्धन दलबीच छलफल सुरु भएको छ । गठबन्धन दलले १९ राष्ट्रिय सभा सदस्यको निर्वाचन नहुँदै अध्यक्षको दाबी अघि सारेका छन् । सत्तारूढ दल कांग्रेस, माओवादी, एकीकृत समाजवादी र जनता समाजवादीका शीर्ष नेताहरूले सोमबार यसबारे छलफलसमेत गरे । ", "राष्ट्रिय सभाका २० सांसदको पदावधि फागुन २० मा सकिँदै छ । त्यसमामन्त्रिपरिषद्को सिफारिसमा एक जना राष्ट्रपतिबाट मनोनीत हुनेछन् । एमालेका ९, कांग्रेसका ४, माओवादीका ३, एकीकृत समाजवादीका २, जसपाका १ र एक जना स्वतन्त्र सांसद राष्ट्रिय सभाबाट बाहिरिँदै छन् । राष्ट्रपतिबाट मनोनीत विमला राई पौड्याल तथा गठबन्धनको समर्थनबाट निर्वाचिन स्वतन्त्र सांसद खिमलाल देवकोटा पनि राष्ट्रिय सभाबाट बाहिरिँदै छन् । ", "राष्ट्रिय सभा अध्यक्ष गणेशप्रसाद तिमिल्सिनाको पनि पदाधिवधि सकिने भएकाले कांग्रेस, माओवादी र एकीकृत समाजवादीले उक्त पदमा दाबी गरेका छन् । हाल माओवादीबाट उर्मिला अर्याल राष्ट्रिय सभा उपाध्यक्ष छिन् । माओवादीले उपाध्यक्ष पद छाडेर अध्यक्ष लिन चाहेको माओवादी नेताको भनाइ छ । प्रतिनिधिसभाको सभामुख एमालेबाट चयन भएकाले राष्ट्रिय सभा अध्यक्ष आफ्नो हुनुपर्ने तर्क माओवादीले अघि सारेको छ । सत्ता गठबन्धनको एक घटक एकीकृत समाजवादीले सरकारको महत्त्वपूर्ण शक्ति भएकाले संवैधानिक पद राष्ट्रिय सभा पाउनुपर्ने दाबी गरेको छ । कांग्रेसले पनि गठबन्धन बैठकमा अनौपचारिक रूपमा राष्ट्रिय सभाको अध्यक्षको दाबी गरिसकेको छ । ", "कांग्रेस संसदीय दलका प्रमुख सचेतक रमेश लेखकले अध्यक्ष कांग्रेसबाट हुने बलियो सम्भावना रहेको बताए । ‘गठबन्धनमा छलफल हुन बाँकी छ तर कांग्रेसबाट राष्ट्रिय सभा अध्यक्ष हुने सम्भावना बलियो छ,’ उनले भने । कांग्रेस नेता विमलेन्द्र निधिले पनि अध्यक्षमा आफूहरूको दाबी स्वाभाविक रहेको बताए । कांग्रेसमा राष्ट्रिय सभा सदस्य हुन नेताहरू गोपालमान श्रेष्ठ र कृष्णप्रसाद सिटौलाले लबिइङ सुरु गरिसकेका छन् । दुवैमा राष्ट्रिय सभा अध्यक्ष हुने चाहना छ । ", "प्रधानमन्त्री दाहालनिकट माओवादी नेता एवं राष्ट्रिय सभा सांसद नारायण दाहालले राष्ट्रिय सभा अध्यक्षको दाबी आफ्नो पार्टीले गर्ने बताए । आलोपालो प्रधानमन्त्री हुने प्रसंग उल्लेख गर्दै उनले कांग्रेसबाट शेरबहादुर देउवा प्रधानमन्त्री भएपछि माओवादीले लिने संवैधानिक प्रमुख पद राष्ट्रिय सभा हुने तर्क गरे । ‘त्यसकारण राष्ट्रिय सभा अध्यक्षमा हाम्रो दाबी रहन्छ,’ उनले भने । एकीकृत समाजवादीका उपमहासचिव एवं भौतिक पूर्वाधार तथा यातायातमन्त्री प्रकाश ज्वालाले पदाधिकारी बैठकले राष्ट्रिय सभा निर्वाचनबारे गठबन्धनमा छलफल गर्ने निर्णय भएको बताए । ‘सत्ता गठबन्धनको एउटा महत्त्वपूर्ण दल भएकाले राष्ट्रिय सभा अध्यक्षमा हाम्रो दाबी रहन्छ,’ उनले भने, ‘यद्यपि यसबारे गठबन्धनमा छलफल हुन बाँकी छ ।’ ", "प्रधानमन्त्री पुष्पकमल दाहालले सोमबार कांग्रेस सभापति शेरबहादुर देउवा, एकीकृत समाजवादी अध्यक्ष माधवकुमार नेपाल र जसपा अध्यक्ष उपेन्द्र यादवसँग राष्ट्रिय सभा निर्वाचनमा संयुक्त रूपमा उम्मेदवार दिनेबारे छलफल गरेका छन् । ‘साझा उम्मेदवार उठाउनेबारे शीर्ष नेताबीच छलफल भयो,’ दाहालका स्वकीय सचिव रमेश मल्लले जानकारी दिए । ", "गठबन्धन दलले आफूले जितेका प्रदेशमा आफैं उम्मेदवार दिनेछन् । एमालेले उम्मेदवार दिई जितेका स्थानमा गठबन्धनले उम्मेदवार दिन भागबन्डा गर्ने जनाएका छन् । यसअघि एमालेले जितेका ८ स्थानलाई सत्तारूढले भागबन्डा गर्ने तयारी गरेका छन् । १९ सिटका लागि हुने निर्वाचनमा सत्ता गठबन्धन र एमालेबीच प्रतिस्पर्धा हुनेछ । ", "खिमलाल भट्टराईले राजीनामा दिएपछि २०७९ माघ २५ मा भएको उपनिर्वाचनबाट कुमार दसौदी निर्वाचित भएका थिए । उनको कार्यकाल फागुन २० सम्म हुनेछ । त्यस्तै रामबहादुर थापा मगरको सिट रिक्त भएपछि उपनिर्वाचनबाट नियुक्त खिमलाल देवकोटाको कार्यकाल पनि फागुन २० सम्मै रहनेछ । ", "मन्त्रिपरिषद्को सिफारिसमा निर्वाचन आयोगले माघ ११ मा राष्ट्रिय सभाको निर्वाचन गर्ने निर्णय गरेको छ । दलहरूले पुस २३ मा उम्मेदवारको मनोनयन दर्ता गर्ने कार्यतालिका छ । उम्मेदवारको विरोधमा उजुरी दिने मिति पुस २४ मा तोकिएको छ भने मनोनयन पत्र र उजुरीउपर जाँचबुझ गरी अन्तिम नामावली २६ गते प्रकाशन हुने निर्वाचन आयोगको तालिकामा उल्लेख छ । उम्मेदवारले २७ गते नाम फिर्ता लिएपश्चात् उम्मेदवारको अन्तिम नामावली प्रकाशन गरिने आयोगले जनाएको छ । मतदान माघ ११ मा हुने आयोगले जनाएको छ ।"], "Image Source": null}
]